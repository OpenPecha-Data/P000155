བློ་སྦྱོང་དོན་བདུན་མ་ཕལ་སྐད་ཀྱི་ས་བཀྲལ་བ་བློ་དམན་འཇུག་པའི་སྒོ་ཞེས་བྱ་བ་བཞུགས་སོ། །
མཛད་པ་པོ། ༧སྐྱབས་རྗེ་མཁན་ཆེན་ཁྲ་འགུ་རིན་པོ་ཆེ།
མཉམ་མེད་ཐུབ་པའི་དབང་པོ་ཟས་གཙང་སྲས་པོ་ཤཱཀྱ་ཐུབ་པས་གདུལ་བྱའི་ཁམས་དབང་མོས་པར་འཚམས་པའི་ཆོས་འཁོར་རིམ་པ་གསུམ་དུ་བསྐོར་བར་མཛད། དེ་དག་གི་དགོངས་དོན་འགྲེལ་བར་བྱེད་པོ་རྒྱ་གར་འཕགས་པའི་ཡུལ་གྱི་རྒྱན་དྲུག་མཆོག་གཉིས་དང༌། རྒྱལ་བའི་སྲས་པོ་ཞི་བ་ལྷ་དང༌། བཀའ་གདམས་པའི་བཤེས་གཉེན་དམ་པ་ཇོ་བོ་རྗེ་དཔལ་ལྡན་ཨ་ཏི་ཤ་སོགས་མང་དུ་བྱོན། བོད་གངས་ཅན་གྱི་ལྗོངས་སུ་བཤད་སྒྲུབ་ཀྱི་རིང་ལུགས་འཛིན་པ་མང་དུ་བྱོན་ཡང་གཙོ་བོའི་རིགས་སུ་བསྡུ་ན་སྒྲུབ་བརྒྱུད་ཤིང་རྟ་བརྒྱད་དེ། སྔ་འགྱུར་རྙིང་མ། བཀའ་གདམས།ལམ་འབྲས། མར་པའི་བཀའ་བརྒྱུད། ཤངས་པ་བཀའ་བརྒྱུད། ཞི་བྱེད་ཡན་ལག་དང་བཅས་པ། སྦྱོར་དྲུག རྡོ་རྗེ་གསུམ་གྱི་བསྙེན་སྒྲུབ་བཅས་ཡིན། དེ་དག་གི་རིང་ལུགས་འཛིན་པའི་མཁས་གྲུབ་གཉིས་ལྡན་གྱི་སྐྱེས་ཆེན་མང་དུ་བྱོན་ནས་གངས་ཅན་ལྗོངས་སུ་བསྟན་པ་ཉི་ཟླ་ལྟར་གསལ་བར་མཛད། དེའི་ནང་ནས་བཀའ་གདམས་པའི་ཆོས་བརྒྱུད་འདི་ནི་ཇོ་བོ་རྗེའི་དུས་སུ་བསྟན་པའི་དབུ་བརྙེས། འབྲོམ་སྟོན་པས་སྲོལ་ཕྱེ། སྐུ་མཆེད་གསུམ་གྱི་རིང་ལ་དར་ཞིང་རྒྱས་པར་མཛད།
དེའང་རྒྱལ་བ་སྲས་དང་བཅས་པའི་ཐུགས་ཀྱི་མན་ངག་རྣམས་སྙན་ནས་སྙན་དུ་བརྒྱུད་པའི་གདམས་ངག་ཟབ་མོ་དེ་རྣམས་མངའ་བདག་གསེར་གླིང་པ་ཆོས་ཀྱི་གྲགས་པ་དང༌། རང་གི་སྐུ་ཤ་ཡང་གཞན་དོན་གྱི་ཆེད་ཕངས་མེད་སྦྱིན་ཅིང་བྱམས་སྙིང་རྗེ་ལ་བརྟེན་ནས་སྟོང་ཉིད་རྟོགས་པའི་བླ་མ་དྷརྨ་རཀྵི་ཏ་དང༌། གཞན་གྱི་སྡུག་བསྔལ་རང་ཉིད་ཀྱིས་དངོས་སུ་ལེན་ནུས་པ་བླ་མ་བྱམས་པའི་རྣལ་འབྱོར་པ་གསུམ་ལས་ཇོ་བོ་རྗེ་དཔལ་ལྡན་ཨ་ཏི་ཤས་གསན་བསམ་སྒོམ་པའི་བསླབ་པ་མཐིལ་ཕྱིན་པ་གསན་སྦྱོང་མཛད། དེའི་སློབ་མ་ཁུ་རྔོག་འབྲོམ་གསུམ་དང༌། དེ་ལས་ཀྱང་འབྲོམ་སྟོན་རིན་པོ་ཆེའི་ཞལ་སློབ་རིགས་གསུམ་སྤྲུལ་པ་སྐུ་མཆེད་གསུམ་ལ། གཞུང༌། གདམས་ངག མན་ངག་གསུམ་གྱི་བཀའ་སོ་སོར་བབས།
དེ་ལ་གཞུང་ནི། སྐྱེས་རབས་དང་ཆེད་དུ་བརྗོད་པའི་ཚོམས་གཉིས་དད་པའི་གཞུང༌། བྱང་ས་དང་མདོ་སྡེ་རྒྱན་གཉིས་ཏིང་ངེ་འཛིན་གྱི་གཞུང༌། བསླབ་བཏུས་དང་སྤྱོད་འཇུག་གཉིས་སྤྱོད་པའི་གཞུང་སྟེ་གཞུང་དྲུག་གི་བཤད་སྲོལ་འཛིན་པ་བཀའ་གདམས་སྐུ་མཆེད་གསུམ་དུ་གྲགས་པའི་ཡ་གྱལ་པོ་ཏོ་བ་རིན་ཆེན་གསལ་ལ་སློབ་མ་རྒྱལ་བ་གླང་ཐང་པ་དང་ཤ་ར་བ་གཉིས་བྱོན་ཅིང༌། ཤ་ར་བའི་སློབ་མའི་ནང་ནས་གཏུམ་སྟོན་གྲགས་ཀྱིས་རབ་བྱུང་གསུམ་པའི་ཆུ་བྱ་ཕྱི་ལོ་༡༡༥༣ལོར་དཔལ་སྣར་ཐང་གི་དགོན་པ་ཕྱག་བཏབ་པ་ནས་བཟུང་དེ་དག་གི་བཤད་སྲོལ་གཙོ་བོར་བསྐྱངས། གདམས་ངག་ནི་བདེན་པ་བཞི་གདམས་ངག་ཏུ་སྟོན་པའི་བཤད་སྲོལ་ཏེ་སྤྱན་སྔ་ཚུལ་ཁྲིམས་འབར་གྱི་སློབ་མ་བྱ་ཡུལ་བས་དྭགས་པོའི་ལྷོ་རྒྱུད་ཀྱི་བྱ་ཡུལ་དུ་དགོན་པ་བཏབ་སྟེ་སློབ་མ་མང་དུ་འདུས་ནས་བཀའ་གདམས་གདམས་ངག་པའི་ཆོས་མང་དུ་སྤེལ། མན་ངག་ནི་བཀའ་གདམས་ཐིག་ལེ་བཅུ་དྲུག་གི་དབང་ཁྲིད་ལུང་དང་བཀའ་གདམས་ཕ་ཆོས་དང་བུ་ཆོས་ཀྱི་གླེགས་བམ་རིན་པོ་ཆེ་དང་བཅས་པ་ཕུ་ཆུང་བ་གཞོན་ནུ་རྒྱལ་མཚན་ལ་བཀའ་བབས། དེས་སྟབས་ཀ་བ་རིན་ཆེན་རྒྱལ་མཚན་ལ་གནང༌། ཕྱིས་སྣར་ཐང་པ་གཞོན་ནུ་བློ་གྲོས་བར་གཅིག་བརྒྱུད་དུ་མཛད། དེ་ནས་རྒྱ་བཀྲོལ་ཏེ་རིམ་པར་བརྒྱུད་ནས་མཐར་སྨྱུག་པ་པཎ་ཆེན་ལས་དཔལ་གཙུག་ལག་ཕྲེང་བས་གསན་ཏེ་སྒྲུབ་བརྒྱུད་ཀཾ་ཚང་གི་ཕྱོགས་སུ་བྱོན་ཞེས་ཤེས་བྱ་མཛོད་དུ་གསལ། དེ་དག་ཁྲིད་ཚུལ་གྱི་ཕྱག་སྲོལ་མི་འདྲ་བ་ཅུང་ཟད་སྣང་ཡང་ཀུན་ལས་ཁྱད་པར་དུ་འཕགས་པ་ནི་དགེ་བའི་བཤེས་གཉེན་ཆེན་མོ་བྱ་འཆད་ཁ་བས་མཛད་པའི་བློ་སྦྱོང་དོན་བདུན་མ་འདི་ཉིད་ཡིན་པར་གསུངས་ཤིང༌།
གཞུང་འདི་ལ་ཉམས་ལེན་གྱི་གནད་ཐམས་ཅད་ཡོངས་སུ་བསྡུ་ན།་ སྔོན་འགྲོ་རྟེན་གྱི་ཆོས་བསྟན་པ། དངོས་གཞི་བྱང་ཆུབ་ཀྱི་སེམས་སྦྱོང་བ། རྐྱེན་ངན་བྱང་ཆུབ་ཀྱི་ལམ་དུ་བསྒྱུར་བ། ཚེ་གཅིག་གི་ཉམས་ལེན་དྲིལ་ནས་བསྟན་པ། བློ་སྦྱོངས་པའི་ཚད། བློ་སྦྱོང་གི་དམ་ཚིག བློ་སྦྱོང་གི་བསླབ་བྱ་དང་བཅས་བདུན་དུ་བསྡུས་ཏེ་བསྟན་ཡོད། ༧སྐྱབས་རྗེ་རྡོ་རྗེ་འཆང་མཁན་ཆེན་ཁྲ་འགུ་མཆོག་སྤྲུལ་རིན་པོ་ཆེས་ཡོ་རོབ་དང་ཨ་རིའི་རྒྱལ་ཁབ་རྣམས་སུ་བསྟན་འགྲོའི་དོན་དུ་ཞབས་སོར་བཀྲིན་བསྐྱངས་པའི་སྐབས་སུ་སྐལ་ལྡན་གྱི་གདུལ་བྱ་དོན་གཉེར་ཅན་རྣམས་ལ་བསྩལ་བའི་གསུང་ཆོས་དེ་རྣམས་བུ་སློབ་རྣམས་ཀྱིས་སྒྲ་འཛིན་འཕྲུལ་འཁོར་དུ་བདག་གཉེར་གསོག་བསྲུང་བྱས་པ་རྣམས་ད་རེས་ཡི་གེའི་གཟུགས་སུ་སྒྲ་ཕབ་བགྱིས་པའི་བློ་སྦྱོང་དོན་བདུན་མ་ཕལ་སྐད་ཀྱིས་བཀྲལ་བ་བློ་དམན་འཇུག་པའི་སྒོ་ཞེས་བྱ་བ་འདི་ཉིད་ནི། གཞུང་ལུགས་ལ་དེ་ཙམ་སྦྱངས་པ་མ་མཆིས་པའི་གདུལ་བྱ་ལས་དང་པོ་པ་རྣམས་ཀྱི་ཆེད་དུ་གཙོ་བོར་དམིགས་ཏེ་མཛད་པའི་གཞུང་ཞིག་ཡིན།
གཞུང་དེ་ཉིད་ཕྱི་ལོ་༢༠༠༡་ལོར་༧སྐྱབས་རྗེ་རིན་པོ་ཆེ་རང་གིས་བདག་ཅག་གི་སྟོན་པ་སྦྱིན་པའི་ཕ་རོལ་ཏུུ་ཕྱིན་པས་བྱིན་གྱིས་རླབས་པའི་གནས་ཁྱད་པར་ཅན་སྟག་མོ་ལུས་སྦྱིན་དུ་གྲྭ་བཙུན་བརྒྱ་ཕྲག་ལྔ་ལས་མང་བར་བཛྲ་བིདྱཱའི་གསུང་ཆོས་ཐེངས་དང་པོའི་སྐབས་སུ་བསྩལ། དེའི་རྗེས་༢༠༠༥་ལོར་༧སྐྱབས་རྗེ་རིན་པོ་ཆེའི་དགོངས་བཞེད་ལྟར། དཔེ་སྒྲིག་པས་རྩ་བའི་ས་བཅད་དང༌། རྩ་བའི་ངོ་སྤྲོད་རྣམས་གསར་དུ་བསྣན་ནས་པར་སྐྲུན་ཞུས་པར་མ་ཕྱི་བྱས་ཏེ། འབྲེལ་ཡོད་ཀྱི་དད་ལྡན་སློབ་མ་མང་པོས་སླར་ཡང་པར་བསྐྲུན་བྱ་དགོས་པའི་རེ་སྐུལ་ནན་ཏན་བྱུང་བ་དང༌། ལྷག་པར་དུ་ལས་དང་པོ་པ་རྣམས་ལ་བཀའ་གདམས་པའི་གདམས་ངག་བློ་སྦྱོང་དོན་བདུན་མ་ཚིག་ཉུང་ལ་དོན་གསལ་ཞིང་གོ་བདེ་བ་དང་ཉམས་སུ་བླང་བདེ་བའི་དགེ་མཚན་དུ་མར་དམིགས་ཏེ། ཝཱ་ཎ་བཛྲ་བིདྱཱ་དཔེ་མཛོད་ཁང་ནས་པར་སྐྲུན་ལ་ཉེ་བར་མཁོ་བའི་རྒྱུ་གྲོན་ཆ་ཚང་བཏང་སྟཻ་ད་རེས་སླར་ཡང་དེབ་གྲངས་༡༠༠༠་ཐམ་པ་འགྲེམས་སྤེལ་ཞུས་པ་ལགས་ན།་ཆད་ནོར་རིགས་བྱུང་ཡོད་ཚེ་རྒྱ་ཆེའི་ཀློག་པ་པོ་རྣམས་ནས་སྐྱོན་སེལ་ཆེད་དགོངས་འཆར་ལྷུག་པོ་སྩོལ་གནང་ཡོད་པ་ཞུ། ཞེས་པ་བདག་ཅག་གི་སྟོན་པས་བཀའ་དང་པོ་བདེན་བཞི་ཆོས་འཁོར་སྐོར་བའི་གནས་ཁྱད་པར་ཅན་དྲང་སྲོང་ལྷུང་བ་རི་དྭགས་ཀྱི་ནགས་བཛྲ་བིདྱཱའི་དཔེ་མཛོད་ཁང་དུ་དཔེ་མཛོད་དོ་དམ་པ་ནར་བཀྲ་ཤིས་ཕུན་ཚོགས་མིང་ཅན་པས་བྲིས་པ་དགེ་ལེགས་སུ་གྱུར་ཅིག།
ཁྱེད་རྣམ་པ་སྤྱིར་དམ་པའི་ཆོས་ལ་དད་པ་དང་མོས་གུས་གནང་བ་དང༌། དམིགས་བསལ་དུ་ད་རེས་བློ་སྦྱོང་གི་སྐོར་ལ་ཐུགས་མོས་ཆེན་པོ་གནང་བ་དེ་ལ། ང་རང་གིས་ཐུགས་རྗེ་ཆེ་ཞུ་རྒྱུ་ཡིན། གང་ཡིན་ཟེར་ན། ང་རང་ནང་པ་སངས་རྒྱས་པའི་ཆོས་སྒོ་ལ་ཞུགས་པ་ཞིག་ཡིན་པའི་རྒྱུ་མཚན་ལ་བརྟེན་ནས། སྤྱིར་མི་ཞིག་དམ་པའི་ཆོས་ཀྱི་སྒོ་ལ་ཞུགས། དམ་པའི་ཆོས་ཀྱི་ཉམས་ལེན་བྱས་ན་མི་ཚེ་འདི་དོན་ཡོད་པ་དང༌། རང་ལ་ཕན་པ་དང༌། གཞན་ལའང་ཕན་པ་ཡོང་གི་རེད་བསམ་པ་ཞིག་དང༌། དམིགས་བསལ་བློ་སྦྱོང་གི་ཉམས་ལེན་བྱས་ན་དེ་ཡིས་ཉམས་ལེན་བྱེད་པ་པོའི་སེམས་ཀྱི་སྟེང་ལ་ཞི་བ་དང༌། བདེ་བ་དང༌། བསམ་པ་བཟང་པོ་དང་བྱམས་པ་དང༌། སྙིང་རྗེ་ལ་སོགས་པ་སྤེལ་ཐུབ་ཀྱི་རེད་སྙམ་པ་ལྟ་བུ་རང་གི་སེམས་ཀྱི་སྟེང་ལ་རྒྱུན་དུ་ཡོད་རེད། རྒྱུ་མཚན་དེ་ལ་བརྟེན་ནས་ཁྱེད་རྣམ་པ་སྤྱིར་དམ་པའི་ཆོས་ཀྱི་ཉམས་ལེན་གནང་བ་དང༌། ཆོས་ལ་མོས་པ་ཆེན་པོ་གནང་བ། དེ་བཞིན་དུ་བློ་སྦྱོང་ལ་མོས་པ་ཆེན་པོ་གནང་བར་ཐུགས་རྗེ་ཆེ་ཞེས་ཞུ་རྒྱུ་ཡིན།
དེས་ན་བློ་སྦྱོང་དོན་བདུན་མ་འདི་ཉིད་འཆད་པ་ལ་གཉིས། སྔོན་དུ་བསྟན་པར་བྱ་བ་དང༌། བློ་སྦྱོང་ངོ་གི་གདམས་ངག་དངོས་བཤད་པའོ། །དང་པོ་༼སྔོན་དུ་བསྟན་པར་བྱ་བ་༽ལ་གཉིས། ཆོས་ཁུངས་བཙུན་པར་བསྟན་པའི་ཕྱིར་གང་ལས་བརྒྱུད་པའི་ལོ་རྒྱུས་དང༌། སྤྱའི་དགོས་དོན་ནོ། དང་པོ་ཆོས་ཁུངས་བཙུན་པར་བསྟན་པའི་ཕྱིར་གང་ལས་བརྒྱུད་པའི་ལོ་རྒྱུས་ནི།
སྤྱིར་སངས་རྒྱས་ཀྱི་བཀའ་ལ་ཐེག་པ་ཆུང་ངུའི་དབང་དུ་བྱས་པ་དང༌། ཐེག་པ་ཆེན་པོའི་དབང་དུ་བྱས་པ་དང༌། གསང་སྔགས་ཀྱི་དབང་དུ་བྱས་པ་རྣམས་ཡོད་པ་ལས། ད་ལྟ་ང་རང་གི་ཞུ་རྒྱུ་བློ་སྦྱོང་དོན་བདུན་མ་འདི་ནི༌། དེ་དག་ཚང་མའི་མན་ངག་བསྡུས་ནས་བསྟན་པར་མཛད་པ་ཞིག་རེད་ལ༌། དེ་ནི་སངས་རྒྱས་ཀྱི་ས་མདོ་གཅིག་གི་ནང་དུ་བློ་སྦྱོང་གི་དོན་བདུན་ཆ་ཚང་བསྟན་བཞག་པ་ཞིག་ཡོད་དམ་སྙམས་ན་དེ་འདྲ་ཡོད་མ་རེད། འོན་ཀྱང་བློ་སྦྱོང་བའི་ཐབས་ཀྱི་མན་ངག་དེ་རྣམས་སྐབས་སྐབས་ལ་སངས་རྒྱས་ཀྱི་ས་བདག་ཡོད་པ་ལྟར་དུ་གསུངས་ནས་བསྟན༌། སྐབས་སྐབས་ལ་བདག་མེད་པ་ལྟར་དུ་གསུངས་ནས་བསྟན༌། སྐབས་སྐབས་ལ་ཆོས་ཐམས་ཅད་སྟོང་པ་ཉིད་ཡིན་པར་གསུངས་པའི་སྒོ་ནས་བསྟན་ཏེ་དེ་དག་དྲང་དོན་དང༌། ངེས་དོན་གྱི་རྣམ་པར་གསུངས་ཡོད༌། དེ་ཚོ་ཚང་མའི་དོན་གཞུང་འདིར་ཚུར་བསྡུས་ནས་ཉམས་སུ་ལེན་པར་བྱེད་པའི་ཐབས་བསྟན་པ་རེད༌།
དེ་ཡང་གདམས་ངག་གི་གཙོ་བོ་ནི་ཇོ་བོ་རྗེ་དཔལ་ལྡན་ཨ་ཏཱི་ཤ་ནས་བྱུང་ལ། སྤྱིར་ཇོ་བོ་རྗེ་དཔལ་ལྡན་ཨ་ཏཱི་ཤ་ལ་བླ་མ་དྷརྨཱ་རཀྵི་ཏ་དང༌། བྱམས་པའི་རྣལ་འབྱོར། ཇོ་བོ་གསེར་གླིང་པ་སྟེ་བླ་མ་ཁྱད་པར་ཅན་གསུམ་ཡོད་ཅིང༌། དེ་དག་ལས་གདམས་ངག་ཞུས་པ་ནི། གཙོ་བོ་མྱུར་དུ་སངས་རྒྱས་པ་ལ་བྱང་ཆུབ་མཆོག་ཏུ་སེམས་བསྐྱེད་པ་དགོས། དེའི་ཕྱིར་བྱང་ཆུབ་མཆོག་ཏུ་སེམས་བསྐྱེད་པ་དེ་ནི་ཤིན་ཏུ་གལ་ཆེ་བ་ཞིག་ཡིན༌། དེ་ལ་བརྟེན་ནས་ཇོ་བོ་རྗེ་དཔལ་ལྡན་ཨ་ཏཱི་ཤ་ལ་རྗེ་བཙུན་སྒྲོལ་མས་ལུང་བསྟན་པས་བྱང་ཆུབ་ཀྱི་སེམས་གོང་ནས་གོང་དུ་འཕེལ་བའི་གདམས་ངག་ཐུན་མོང་མ་ཡིན་པ་དེ་གང་དུ་ཡོད་རྩད་གཅོད་གནང་སྟེ་བླ་མ་དང་པོ་དྷརྨཱ་རཀྵི་ཏ་ལ་བསྟེན་པ་ཡིན༌། ཁོང་ལ་བྱམས་པ་དང་སྙིང་རྗེ་ཆེན་པོ་ཡོད་པར་བརྟེན༌། སྐུ་ལུས་ཀྱི་ཤ་བཅད་ནས་སྦྱིན་པ་བཏང་མྱོང་བ་ཞིག་རེད༌།
དེ་བཞིན་དུ་བླ་མ་གཉིས་པ་བྱམས་པའི་རྣལ་འབྱོར་པ་ཡང་། བྱམས་སྙིང་རྗེ་ཧ་ཅང་ཆེན་པོ་ཡོད་པ་ལ་བརྟེན་ནས་བྱམས་པའི་རྣལ་འབྱོར་ཞེས་པའི་མཚན་བྱུང་བ་ཞིག་ཡིན།
དེ་ནས་བླ་མ་གསུམ་པ་ནི་ཇོ་བོ་གསེར་གླིང་པ་སྟེ་ཁོང་ལ་བློ་སྦྱོང་གི་གདམས་ངག་ཁྱད་པར་ཅན་ཞིག་ཡོད་པར་བརྟེན་བློ་སྦྱོང་གི་གདམས་ངག་ཞུས་པ་སྟེ། དེ་ལྟར་གདམས་ངག་གསུམ་ཆར་ད་ལྟ་འདིའི་ནང་དུ་འདུས་པ་ཡིན་ལ༌། དེའི་ནང་ནས་གཙོ་བོ་ལྟ་བུ་ནི་ཇོ་བོ་གསེར་གླིང་པའི་གདམས་ངག་ཡིན༌། ཇོ་བོ་གསེར་གླིང་པ་དེ་ད་ལྟ་ས་ཆའི་རྩིས་བྱས་ན་སུ་མཱ་ཏཱ་ར་ལ་བཞུགས་ཡོད༌། ཇོ་བོ་རྗེ་དཔལ་ལྡན་ཨ་ཏཱི་ཤ་རྒྱ་མཚོ་བརྒྱུད་ནས་ཕེབས། དེའི་སྐབས་སུ་གྲུ་གཟིངས་ཡག་པོ་མེད་པ་དང་རྒྱུན་རིང་པོར་རྒྱ་མཚོའི་ནང་ལ་ཕེབས་པས༌། རླུང་དང་ཆར་པ་ལ་སོགས་པའི་བར་ཆད་ཆེན་པོ་བྱུང༌། ཡིན་ནའང་ཁོང་གིས་ཏིང་ངེ་འཛིན་དང༌། བྱམས་པ་དང༌། སྙིང་རྗེ་བསྒོམས་པས་བར་ཆད་ཞི་ནས་ཇོ་བོ་གསེར་གླིང་པ་དང་མཇལ༌། ཇོ་བོ་གསེར་གླིང་པ་ལ་བློ་སྦྱོང་གི་གདམས་ངག་ཞུས་པའི་སྐབས་ཇོ་བོ་གསེར་གླིང་པས་ལོ་མང་པོ་ལ་དཀའ་བ་སྤྱད་དགོས་ཚུལ་གསུངས་པར་བརྟེན་ལོ་བཅུ་གཉིས་ལ་ཇོ་བོ་གསེར་གླིང་པ་བསྟེན༌། གདམས་ངག་ཐམས་ཅད་ཡོངས་སུ་རྫོགས་པར་ཞུས་ནས་རྒྱ་གར་ལ་བྱོན། དེ་ནས་བོད་ལ་བྱོན་པ་ཡིན༌།
བོད་ལ་ཆོས་རྒྱལ་མེས་དབོན་རྣམ་གསུམ་གྱིས་བསྟན་པ་སྤེལ་བས་སངས་རྒྱས་ཀྱི་བསྟན་པ་དར༌། དེ་ནས་རྒྱལ་པོ་གླང་དར་གྱིས་བསྟན་པ་བསྣུབས་པས་ཉམས༌། དེའི་རྐྱེན་གྱིས་དམ་པའི་ཆོས་གཙང་མ་ཡག་པོ་གཅིག་དང༌། ཡང་དམ་ཆོས་རྙོག་མ་ཅན་ཡང་མང་པོ་དར་ནས་འདྲེས་ཡོད་པ་ལས༌། དེ་དག་གཙང་མར་བྱེད་པའི་ཐབས་ཇོ་བོ་རྗེ་དཔལ་ལྡན་ཨ་ཏཱི་ཤས་གོང་གསལ་བླ་མ་གསུམ་ལས་ཐོབ་པའི་བཀའ་གདམས་པའི་མན་ངག་རྣམས་གསུངས་ནས་ཁོང་གི་སློབ་མའི་གཙོ་བོ་འབྲོམ་སྟོན་པ༌། དེའི་སློབ་མ་སྐུ་མཆེད་གསུམ་དང༌། དེ་ནས་རིམ་པ་བཞིན་དུ་བྱ་འཆད་ཀ་བ་ཡེ་ཤེས་རྡོ་རྗེ་ལ་བརྒྱུད་པ་སྟེ༌། ཁོང་གིས་དེ་ལྟ་བུའི་བློ་སྦྱོང་གི་མན་ངག་ཐམས་ཅད་དོན་ཚན་བདུན་དུ་བསྡུས་ནས་བསྒྲིགས་གནང་བ་ལས་བློ་སྦྱོང་དོན་བདུན་མ་ཞེས་པ་འདི་བྱུང་བ་ལགས།
གཉིས་པ་སྤྱིའི་དགོས་དོན་ནི།
དེ་ཡང་སྤྱིར་བཏང་གི་དབང་དུ་བྱས་ན༌། ནང་པ་སངས་རྒྱས་པའི་ལྟ་བ་ལ་བདག་མེད་པ་དང༌། དེ་བཞིན་དུ་སྟོང་པ་ཉིད་གཙོ་བོར་གནང་གི་ཡོད༌། ཡིན་ན་ཡང་ཇོ་བོ་གསེར་གླིང་པའི་མན་ངག་ལ་བརྟེན་ནས་དང་པོ་བདག་མེད་པ་དེ་གཙོ་བོར་བསྟན་པ་མ་ཡིན་པར༌། བདག་ཡོད་པ་ལྟ་བུ་ཞིག་གནང་ནས་གསུངས་པ་ཡིན་ལ།
དེའི་རྒྱུ་མཚན་ཡང་ཇོ་བོ་གསེར་གླིང་པས་གསུངས་པ༌། དཔེར་ན་ས་ཆ་ཆུ་མེད་པ། འདམ་མེད་པ༌། གཙང་མ་ཞིག་ལ་མེ་ཏོག་བཏབ་ན་སྐྱེ་ཡི་མ་རེད༌། འོ་ན་མེ་ཏོག་དེ་གང་འདྲ་ཞིག་ལ་སྐྱེ་ན་ཏོག་ཙམ་རློན་པ་དང༌། ལུད་ཡོད་པ། ཛོར་པོ་ཡོད་པའི་ས་ལ་བཏབ་པ་ཡིན་ན་སྐྱེ་ཡི་རེད༌། དེ་ལྟ་བུའི་ཆ་རྐྱེན་འཛོམས་ས་ལ་འབྲུ་སྣ་ལ་སོགས་པ་གང་བཏབ་ན་ཡང་སྐྱེས་ཀྱི་རེད།
དཔེ་དེ་བཞིན་དུ་བདག་མེད་རྐྱང་པ་བསྒོམས་ན་དེ་ལ་བརྟེན་ནས་བྱམས་པ་དང་སྙིང་རྗེ་དང་བྱང་ཆུབ་སེམས་དེ་འཕེལ་བར་དཀའ་བ་ཡིན༌། རྒྱུ་མཚན་དེའི་ཕྱིར་དང་པོ་བདག་ཡོད་པ་ལྟ་བུ་ཞིག་བྱས་ནས་བྱང་ཆུབ་ཀྱི་སེམས་བསྒོམས་ན་དེ་ལ་བརྟེན་ནས་བྱམས་པ་དང་སྙིང་རྗེ་བྱང་ཆུབ་ཀྱི་སེམས་རྣམས་གོང་ནས་གོང་དུ་འཕེལ་བར་འགྱུར་བའི་རྒྱུ་མཚན་ལ་བརྟེན་པ་སྟེ༌། སྤྱིར་བློ་སྦྱོང་གི་རྩ་བར་གཏོང་ལེན་གཉིས་པོ་སྤེལ་མར་སྒོམ་ཞེས༌། བདེ་སྡུག་གཏོང་ལེན་བྱེད་པའི་སྐབས་སུ་གཏོང་ལེན་བྱེད་པ་པོ་བདག་ཡོད་པ་དང༌། གཏོང་ལེན་བྱེད་པའི་ཡུལ་གཞན་ཡོད་པ་དང༌། དེ་དག་སྟོང་པ་ཉིད་མ་ཡིན་པ་ལྟར་བྱས་ནས་ཀུན་རྫོབ་བྱང་ཆུབ་ཀྱི་སེམས་བསྒོམས་པ་ཡིན་པས༌། དེའི་ཕྱིར་ཇོ་བོ་གསེར་གླིང་པ་དེས་བདག་འཛིན་ལམ་དུ་བྱེད་པའི་གདམས་ངག་གནང་བ་རེད།
གཉིས་པ་བློ་སྦྱོང་གི་གདམས་ངག་དངོས་བཤད་པ་ལ་གཉིས། འཆད་ཁ་བའི་བློ་སྦྱོང་དོན་བདུན་མ་བཤད་པ་དང༌། དེའི་མཇུག་བསྡུ་བའོ། །དང་པོ་༼འཆད་ཁ་བའི་བློ་སྦྱོང་དོན་བདུན་མ་བཤད་པ་༽ལ་བདུན། སྔོན་འགྲོ་རྟེན་གྱི་ཆོས་བསྟན་པ༌། དངོས་གཞི་བྱང་ཆུབ་ཀྱི་སེམས་སྦྱོང་བ༌། རྐྱེན་ངན་ལམ་དུ་བསྒྱུར་བ༌། ཚེ་གཅིག་གི་ཉམས་ལེན་དྲིལ་ནས་བསྟན་པ༌། བློ་འབྱོངས་པའི་ཚད༌། བློ་སྦྱོང་གི་དམ་ཚིག བློ་སྦྱོང་གི་བསླབ་བྱའོ། །དང་པོ་༼སྔོན་འགྲོ་རྟེན་གྱི་ཆོས་བསྟན་པ༌༽ལ་དྲུག སྔོན་འགྲོ་མོས་གུས་འཕེལ་བའི་མགོ་བོར་བསྟན་པ༌། དལ་འབྱོར་མི་ལུས་རྙེད་དཀའ་བར་བསྟན་པ༌། འཆི་བ་མི་རྟག་པ་བསྟན་པ༌། ལས་རྒྱུ་འབྲས་ཀྱི་ལམ་ཁྱེར་བསྟན་པ༌། འཁོར་བའི་ཉེས་དམིགས་བསྒོམ་པ༌། ཐུན་མོང་གི་སྔོན་འགྲོའི་ཕན་ཡོན་བསྟན་པའོ། །དང་པོ་མིས་གུས་འཕེལ་བའི་ཆིད་ཐོག་མར་སྔོན་འགྲོར་བསླབ་དགོས་པ་ནི།
ཅེས་ཚིག་དང་པོ་དེས་སྔོན་འགྲོ་ལ་བསླབ་དགོས་པར་གསུངས་ཡོད༌། དེ་ཡང་སྤྱིར་སྔོན་འགྲོ་ཉམས་སུ་ལེན་པ་ནི༌། གསོལ་འདེབས་རྡོ་རྗེ་འཆང་ཐུང་མའི་ནང་དུ་བསྟན་པར་མཛད་པ་ལྟ་བུ་སྟེ༌། མོས་གུས་སྒོམ་གྱི་མགོ་བོར་གསུངས་པ་བཞིན༌། །ཞེས་ཆོས་ལ་མོས་པ་དང་གུས་པ་ནི༌། ཧ་ཅང་གལ་ཆེན་ཞིག་ཡིན་སྟབས་སྒོམ་གྱི་མགོ་བོ་ལྟ་བུ་ལ་དཔེ་བཞག་པ་རེད། དེ་ཡང་སྤྱིར་ང་རང་ཚོའི་ལུས་དང་མགོ་གཉིས་ཀྱི་དབང་དུ་བྱས་ན༌། ལུས་པོ་ནི་ཆེན་པོ་དང༌། མགོ་དེའི་ནང་ནས་ཆུང་ཆུང་ཞིག་རེད༌། དེའི་ཕྱིར་ན་ང་རང་ཚོས་དུས་རྒྱུན་དུ་བསམ་བློ་གཏོང་བའི་ཚེ་ན༌། ལུས་པོ་ཆེན་པོ་དེ་གལ་ཆེ་བ་ཡིན་མ་གཏོགས་མགོ་ཆུང་ཆུང་དེ་གལ་ཆེན་པོ་མ་རེད་བསམ་པ་ཡོད་མོད༌། ཡིན་ན་ཡང་དངོས་གནས་བྱས་ན་མགོ་ཆུང་ཆུང་གིས་ལུས་པོ་ཆེན་པོ་དེའི་ལས་ཀ་ཆ་ཚང་བྱེད་ཀྱི་ཡོད༌། གལ་ཏེ་མགོ་མེད་ན་མིག་གིས་བལྟ་མི་ཐུབ་པ་དང༌། རྣ་བས་ཉན་ཐུབ་ཀྱི་ཡོད་མ་རེད། ཁས་སྐད་ཆ་བཤད་པ་དང་ཟས་ཟ་ཐུབ་ཀྱི་ཡོད་མ་རེད༌། དེས་ན་མགོ་ཆུང་ཆུང་དེ་མེད་ན་ལུས་པོ་ཆེན་པོ་དེ་ལ་ལས་ཀ་གང་ཡང་མེད་པ་ལྟ་བུ་ཞིག་འོང་བ་དང༌། མགོ་ཆུང་ཆུང་དེ་ཡོད་ན་ལུས་ཆེན་པོ་དེ་ལ་ཡང་ལས་ཀ་ཡོད་པ་ཞིག་ཡོང་གི་ཡོད།
དཔེ་དེ་བཞིན་དུ་སྒོམ་དེ་ལ་ང་རང་ཚོས་བསམ་ན༌། ཧ་ཅང་གལ་ཆེ་བ་ནི་ཉམས་ལེན་གྱི་དངོས་གཞི་རེད་ལ༌། དེ་ལས་མོས་གུས་དེ་ཆུང་ཆུང་ཞིག་ཡིན་པས་དེ་ཙམ་གལ་ཆེན་པོ་མ་རེད་བསམ་པ་ལྟ་བུ་ཡོང་སྲིད༌། ཡིན་ན་ཡང་མོས་གུས་དེ་ཡོད་ན༌། དངོས་གནས་ཆོས་ཉམས་ལེན་བྱེད་དགོས་ཀྱི་འདུག་། ཆོས་དེ་གལ་ཆེན་པོ་རེད་བསམ་པའི་བློ་སྐྱེས༌། དེ་ལ་བརྟེན་ནས་ཆོས་ཀྱི་ཉམས་ལེན་ཆ་ཚང་བ་ཞིག་ཡོང་ཐུབ་ཀྱི་ཡོད། གལ་ཏེ་དེ་ལྟ་བུའི་མོས་གུས་ཤིག་མེད་ན༌། ཆོས་ཀྱི་ཉམས་ལེན་ཆེན་པོ་ཆ་ཚང་བ་ཞིག་ཡོང་ཐུབ་ཀྱི་ཡོད་མ་རེད༌། དེའི་ཕྱིར་མོས་གུས་སྒོམ་གྱི་མགོ་བོ་ལྟ་བུར་གསུངས་པ་ཡིན༌། རྒྱུ་མཚན་དེ་ལ་བརྟེན་ནས་ཆོས་ལ་མོས་པ་དང། གུས་པ་འཕེལ་བའི་ཕྱིར་ཐོག་མར་སྔོན་འགྲོ་དག་ལ་བསླབ་དགོས་ཞེས་གསུངས་པ་རེད༌། སྔོན་འགྲོ་ལ་ཡང་སྤྱིར་ཐུན་མོང་གི་སྔོན་འགྲོ་བཞི་དང༌། ཐུན་མོང་མིན་པའི་སྔོན་འགྲོ་རྣམ་པ་བཞི་ཡོད༌། དེའི་ནང་ནས་ཐུན་མོང་གི་སྔོན་འགྲོ་ལྟ་བུ་ཞིག་ཡིན་ན༌། དལ་འབྱོར་རྙེད་པར་དཀའ་བ་དང་མི་རྟག་པ་བསམ་པ་སོགས་རིམ་གྱིས་འཆད་པར་བྱའོ། །
གཉིས་པ་དལ་འབྱོར་མི་ལུས་རྙེད་དཀའ་བར་བསྟན་པ་ནི།
སྤྱིར་ང་རང་ཚོས་ཆོས་བྱས་པ་དེ༌། རྒྱུ་མཚན་གང་གི་ཆེད་དུ་ཆོས་བྱེད་ཀྱི་ཡོད་ཟེར་ན། སྔོན་མ་སངས་རྒྱས་ཀྱི་ས་གསུངས་ཡོད་རེད༌། དེ་ང་རང་ཚོས་བྱེད་དགོས་ཀྱི་ཡོད་རེད་ཟེར་བ་ཞིག་ཀྱང་མ་ཡིན། དེ་བཞིན་དུ་ང་རང་གི་བླ་མ་ལ་སོགས་པས་ཀྱང་གསུངས་ཡོད་རེད༌། དེའི་ཕྱིར་ཆོས་བྱེད་དགོས་རེད་ཅེས་པ་ལྟ་བུའམ༌། ཡང་ན་མི་གཞན་དག་གཅིག་གིས་བྱེད་ཀྱི་འདུག དེ་ཡི་སྟངས་ཀ་ལྟ་བུ་བྱས་ནས་ང་རང་ཚོས་བྱེད་དགོས་རེད་ཟེར་མཁན་འདྲ་པོ་མ་ཡིན་པར༌། དངོས་གནས་ང་རང་ཚོས་ཆོས་དེ་ཡིན་གཅིག་མིན་གཅིག་བསྒྲུབ་དགོས་པ་དང༌། དེ་བསྒྲུབ་པ་ལ་དགོས་པ་དང༌། རྒྱུ་མཚན་དངོས་གནས་ཡོད། ཡོད་ཀྱང་དེ་ཡོད་པ་ལ་ཡོད་པར་མ་ཤེས་ན༌། ཆོས་ལ་མོས་པ་དང་གུས་པ་བསྐྱེད་ཐུབ་ཀྱི་མ་རེད༌། དེ་ཡོད་པ་ལ་ཡོད་པར་ཤེས་ན༌། མོས་པ་དང་གུས་པ་བསྐྱེད་ཀྱི་རེད༌། དེའི་རྒྱུ་མཚན་ཡག་པོ་ཞིག་བསམ་བློ་གཏང་ན༌། ད་ལྟ་ང་རང་ཚོ་མིའི་ལུས་རྟེན་ཐོབ་པ་དེ་ཧ་ཅང་སྐལ་པ་བཟང་པོ་བྱུང་བ་ཡིན་པའི་ཕྱིར༌། མི་ལུས་དེའི་སྟེང་ནས་དངོས་གནས་རང་ལ་ཕན་པ་ཞིག་དང༌། གཞན་ལ་ཡང་ཕན་པ་བསྒྲུབ་ཐུབ་དགོས་ཀྱི་རེད་མ་གཏོགས༌། མི་ལུས་གལ་ཆེན་པོ་དེ་དུད་འགྲོ་ལ་སོགས་པ་ལྟ་བུ་འཕྲོ་བརླག་ཤོར་བ་ཡིན་ན༌། ཤིན་ཏུ་ཕངས་པ་ཞིག་རེད། རྒྱུ་མཚན་དེའི་ཕྱིར་དལ་འབྱོར་རྙེད་པར་དཀའ་བ་ཤེས་དགོས་པའོ། །
གསུམ་པ་འཆི་བ་མི་རྟག་པ་བསྟན་པ་ནི།
དེ་ཡང་ཕྱི་བཤོལ་འདྲ་པོ་ང་རང་ཚོས་ག་ལེ་ག་ལེ་བྱེད་ཀྱི་ཡིན་བསམ་ན། དུས་ཚོད་མང་པོ་འཕྲོ་བརླག་ཤོར་གྱི་ཡོད་རེད༌། དུས་ཚོད་འཕྲོ་བརླག་མི་ཤོར་བའི་ཆེད་དུ་མི་རྟག་པ་སྒོམ་དགོས༌། ད་ལྟ་ང་རང་ཚོའི་ལུས་རྟེན་འདིའི་སྟེང་དུ༌། ཆོས་ཉམས་ལེན་བྱེད་དགོས་ཀྱི་ཡོད་པ་ཞིག་དང༌། ཆོས་ཉམས་ལེན་ལུས་རྟེན་འདིའི་སྟེང་དུ་བྱས་པ་དེ་ཡང༌། མྱུར་དུ་མགྱོགས་པོ་དུས་ཚོད་འཕྲོ་བརླག་མ་བཏང་བ་ཞིག་བྱས་ནས༌། བསྒྲུབ་དགོས་ཀྱི་ཡོད་པ་ཞིག་ཤེས་ཤིང་རྟོགས་པའི་ཆེད། འཆི་བ་མི་རྟག་པ་སྒོམ་དགོས་ཏེ༌། དེ་དངོས་གནས་ང་རང་ཚོའི་སྟེང་དུ་ཡོད་པ་ཞིག་རེད༌། དལ་འབྱོར་རྙེད་པར་དཀའ་བ་དེ་ཡང་མ་ཡིན་པ་ཞིག་ལ་ཡིན་པར་སྒོམ་པ་མ་རེད༌། མི་རྟག་པ་དེ་ཡང་མ་ཡིན་པ་ཞིག་ཡིན་པར་སྒོམ་པ་མ་རེད། དེ་དངོས་གནས་ང་རང་ཚོ་ལ་ཡོད་པ་དེ་ཡོད་པར་ཤེས་ནས་སྒོམ་གྱི་ཡོད་རེད།
བཞི་པ་ལས་རྒྱུ་འབྲས་ཀྱི་ལམ་འཁྱེར་བསྟན་པ་ནི།
དེ་བཞིན་དུ་ང་རང་ཚོས་ཆོས་དེ་བསྒྲུབ་ཐུབ་ཀྱི་རེད་དམ་ཞེ་ན༌། དེ་ནི་ལས་རྒྱུ་འབྲས་ཀྱི་སྟེང་ནས་དངོས་གནས་ལག་ལེན་བསྟར་ཐུབ་ཀྱི་རེད༌། དེ་ཡང་མ་འོངས་པ་ལ་ང་རང་བདེ་སྐྱིད་ཡོང་བ་ཞིག་བྱེད་ཐུབ་ཀྱི་རེད་དམ་ཟེར་ན༌། ཐུབ་ཀྱི་རེད༌། རྒྱུ་མཚན་ནི་བདེ་སྐྱིད་དེའི་རྒྱུ་དགེ་བ་ཡིན་པའི་ཕྱིར་ན་ང་རང་གིས་དེ་བསྒྲུབ་ཐུབ་ཀྱི་རེད༌། དེ་བཞིན་ང་རང་ཚོ་ལ་སྡུག་བསྔལ་མི་མྱོང་བ་ཞིག་བྱེད་ཐུབ་ཀྱི་རེད་དམ་ཟེར་ན་ཡང་ཐུབ་ཀྱི་རེད། དེའི་རྒྱུ་མཚན་བདེ་སྐྱིད་ཀྱི་བར་ཆད་དང་སྡུག་བསྔལ་གྱི་རྒྱུ་སྡིག་པ་མི་དགེ་བ་ཡིན་པའི་ཕྱིར༌།དེ་ཡང་ང་རང་ཚོས་ད་ལྟ་སྤོང་བའི་རང་དབང་ཡོད་པར་ཤེས་པ་ནི༌། ལས་རྒྱུ་འབྲས་སྒོམ་པའོ༌། །
ལྔ་པ་འཁོར་བའི་ཉེས་དམིགས་སྒོམ་པ་ནི།
དེ་ལྟ་བུ་དམ་པའི་ཆོས་ཉམས་ལེན་མ་བྱས་ན༌། འཁོར་བ་འདི་ལ་སྡུག་བསྔལ་མྱོང་བ་ལས་བདེ་སྐྱིད་མེད་པའི་ཕྱིར་ན་འཁོར་བའི་ཉེས་དམིགས་སྒོམ་པའོ༌། །དེ་ལྟར་རྣམ་པ་བཞི་དེ་བསྒོམས་ནས་ཐུན་མོང་གི་སྔོན་འགྲོ་བཞི་ཉམས་སུ་ལེན་དགོས།
དྲུག་པ་ཐུན་མོང་གི་སྔོན་འགྲོའི་ཕན་ཡོན་བསྟན་པ་ནི།
སྤིར་ཐུན་མོང་དང་ཐུན་མོང་མ་ཡིན་པའི་སྔོན་འགྲོ་བཞི་བཞི་ཡོད་པའི་ནང་ནས། ད་ལྟ་བློ་སྦྱོང་དོན་བདུན་མའི་ནང་དུ༌། གཙོ་བོ་ཐུན་མོང་གི་སྔོན་འགྲོ་བཞི་དེ་གསུངས་ཡོད༌། འོན་ཀྱང་ཐུན་མོང་མ་ཡིན་པའི་སྔོན་འགྲོ་ཉམས་ལེན་གནང་ཐུབ་ན་ཤིན་ཏུ་ཡག་པོ་ཡོང་གི་རེད༌། ཡིན་ནའང་ད་ལྟ་ཐུན་མོང་གི་སྔོན་འགྲོ་བཞི་པོ་དེར་ཡང་ཡང་བསམ་བློ་གཏང་ན། དཔེ་མི་སྲིད་པའི་ཕན་ཐོགས་ཆེན་པོ་ཡོད་དེ༌། དཔེར་ན་དང་པོ་ང་རང་ཚོ་ཆོས་སྒོ་ལ་གཞུག་མི་ཐུབ་པ་འདྲ་པོ་ཞིག་བྱུང་བའི་སྐབས་སུ་ཡང༌། ཐུན་མོང་གི་སྔོན་འགྲོ་བཞི་དེ་ཤེས༌། ཐུན་མོང་གི་སྔོན་འགྲོ་བཞི་དེར་ཡང་ཡང་བསམས་ནས་སེམས་ཀྱི་སྟེང་དུ་ཉམས་མྱོང་ལྟ་བུ་ཞིག་བསྐྱེད་ན༌། དེས་དང་པོ་ཆོས་སྒོ་ལ་གཞུག་མ་ཐུབ་པ་ཆོས་སྒོར་ཞུགས་ཐུབ་པ་ཡོང་གི་ཡོད༌། རྒྱུ་མཚན་དེ་ལ་བརྟེན་ནས༌། ད་ངས་དངོས་གནས་དྲང་གནས་ཆོས་བྱེད་དགོས་ཀྱི་འདུག་བསམ་པ་ཞིག་སྐྱེས༌། ཡང་དང་པོ་ཆོས་སྒོ་ལ་ཞུགས་ནས་བར་དུ་ཐེ་ཚོམ་དང༌། སྐབས་སྐབས་ལ་ལེ་ལོ་སྐྱེས་ནས་ཆོས་དེ་གང་འདྲ་ཡིན་ན་བསམ་པ་ལྟ་བུ་དང༌། ང་རང་གིས་ཆོས་ཉམས་ལེན་བྱས་ན་དགའ་འོང་ངམ༌། མ་བྱས་ན་དགའ་འོང་སྙམ་པ་དང༌། ཡང་སྐབས་སྐབས་སུ་ཆོས་ཉམས་ལེན་དངོས་གནས་བྱེད་དགོས་པར་ཤེས་ཀྱང༌༌། དེ་དངོས་སུ་བསམ་པ་དང་ཤེས་པ་ནང་བཞིན་ལག་ལེན་ལ་བསྟར་མ་ཐུབ་པར་ལེ་ལོའི་དབང་དུ་ཤོར་འགྲོ་བ་དེ་འདྲ་ཡོང་སྲིད་ཀྱི་རེད༌། དེ་ལྟ་བུའི་སྐབས་སུ་གང་དགོས་ཤེ་ན།
བློ་ལྡོག་རྣམ་པ་བཞི་པོ་དེར་ཡང་བསྐྱར་བསམ་བློ་གཏང་ན། རྒྱུ་མཚན་དེ་ང་རང་གི་སྟེང་དུ་ཡོད་པ་གཅིག་ཡིན་པའི་ཕྱིར་ཕན་ཐོགས་ཡོང་གི་རེད༌། དེའི་ཕྱིར་བློ་ལྡོག་རྣམ་པ་བཞི་ཡང་བསྐྱར་ཡང་བསྐྱར་སེམས་ཀྱི་སྟེང་དུ་བསྐོར་ན༌། དེ་ལ་བརྟེན་ནས་ཐེ་ཚོམ་ཟ་བ་ལས་ཀྱང་གྲོལ༌། ལེ་ལོ་སྐྱེས་པ་ལས་ཀྱང་ལྡོག་གི་ཡོད་རེད༌། རྒྱུ་མཚན་དེའི་ཕྱིར། སངས་རྒྱས་ཀྱི་ས་མི་རྟག་པ་བསྒོམས་ན་དང་པོར་ཆོས་ལ་བསྐུལ་བའི་རྐྱེན་བྱེད༌། བར་དུ་བརྩོན་འགྲུས་སུ་བསྐུལ་བའི་ལྕག་བྱེད༌། ཐ་མ་འབྲས་བུར་ཐོབ་པའི་གྲོགས་བྱེད༌། ཅེས་རྒྱུ་མཚན་རྣམ་པ་གསུམ་གསུངས་ཡོད།
དེ་ཡང་དང་པོ་ཆོས་ལ་སྐུལ་མ་མེད་པ་དང༌། ཆོས་བསྒྲུབ་མི་ཤེས་པ། ཆོས་བསྒྲུབ་མི་ཐུབ་པ། ཆོས་སྒོ་ལ་ཞུགས་མ་ཐུབ་པའི་སྐབས་སུ། གཙོ་བོ་མི་རྟག་པ་སོགས་བློ་ལྡོག་རྣམ་པ་བཞི་ཤེས་ཤིང་དྲན་ན། དེས་དང་པོ་ཆོས་ལ་སྐུལ་མ་ཡོང་གི་ཡོད།
བར་དུ་བརྩོན་འགྲུས་སུ་བསྐུལ་བའི་ལྕག་བྱེད་ཅེས་པས༌། བར་དུ་ང་རང་གིས་ཆོས་ཤེས་ཀྱི་ཡོད་པ་དང༌། བསྒྲུབ་ཤེས་ཀྱི་ཡོད་ནའང་བརྩོན་འགྲུས་དེ་ཙམ་མ་ཐུབ་པ་ཞིག་བྱུང་བའི་སྐབས་སུ༌། སྔོན་འགྲོ་རྣམ་པ་བཞི་བསྒོམས་པས་བརྩོན་འགྲུས་ལ་སྐུལ་མ་ཡོང་གི་ཡོད༌། དེ་ལྟ་བུ་དང་པོ་ཆོས་སྒོ་ལ་ཞུགས༌། བར་དུ་བརྩོན་འགྲུས་སུ་བསྐུལ་ནས་འབྲས་བུ་གང་འདྲ་ཞིག་ཡོང་གི་ཡོད་རེད་ཟེར་ན།
ཐ་མ་འབྲས་བུ་འཐོབ་པའི་གྲོགས་བྱེད༌། ཅེས་སྔོན་འགྲོ་ཉམས་ལེན་བྱས་པས་ཐ་མ་ཆོས་བསྒྲུབས་པའི་འབྲས་བུ་རང་གཞན་ལ་ཕན་པ་དེ་དངོས་གནས་ལག་ཏུ་ལོན་པ་ཞིག་ཡོང་གི་ཡོད་རེད༌། རྒྱུ་མཚན་དེའི་ཕྱིར༌། དང་པོ་སྔོན་འགྲོ་དག་ལ་བསླབ༌། །ཅེས་གསུངས་པ་ཡིན༌། དེ་ལྟ་བུའི་སྔོན་འགྲོ་དེ་སྤྱིར་ང་རང་ཚོ་ཆོས་སྒོ་ལ་གཞུག་པའི་ཐབས་དང༌། དེ་བཞིན་དུ་ཆོས་ཉམས་ལེན་བྱེད་པའི་ཚེ༌། སྐབས་སྐབས་སུ་ཕྱིའི་འདོད་ཡོན་གྱི་དངོས་པོ་ལ་ཆགས་ཞེན་ཆེན་པོ་སྐྱེས་པ་དང༌། སྐབས་སྐབས་ལ་ཕྱིའི་འགལ་རྐྱེན་བར་ཆད་ཆེན་པོ་བྱུང་བ་ལྟ་བུ་དེ་ཡང་། ཕྱིའི་འདོད་ཡོན་གྱི་དངོས་པོ་ལ་ཞེན་ཆགས་བྱུང་བའི་སྐབས་སུ་དགའ་དྲགས་ནས་དགའ་བ་དང༌། སྐྱིད་པ་ལྟ་བུས་ཆོས་ལ་བར་ཆད་བྱུང་བ་དང༌། ཡང་སྐབས་སྐབས་ལ་འགལ་རྐྱེན་དང་འཕྲད་ནས་སྡུག་བསྔལ་དང༌། རྐྱེན་ངན་གྱིས་བར་ཆད་བྱུང་བའི་སྐབས་ཏེ༌། གང་འདྲ་ཞིག་ཡིན་ན་ཡང༌། བློ་ལྡོག་རྣམ་པ་བཞི་པོ་དེ་ལ༌། ཡང་དང་ཡང་དུ་བསམ་བློ་གཏང་ཐུབ་ན༌། དེ་ཡིས་ཆགས་ཞེན་དང་བདེ་སྐྱིད་ཀྱི་བར་ཆད་ཡིན་ནའང་འདྲ༌། དེ་ལས་གྲོལ་ཐུབ་པ་ཡོང་གི་ཡོད་ལ༌། དེ་བཞིན་འགལ་རྐྱེན་གྱི་རིགས་ཡིན་ན་ཡང་རུང་རིམ་གྱིས་གྲོལ་ཐུབ་པ་ཡོང་གི་ཡོད༌།
ཆོས་རྣམས་རྨི་ལམ་ལྟ་བུར་བསམ། །
མ་སྐྱེས་རིག་པའི་གཤིས་ལ་དཔྱད། །
གཉེན་པོ་ཉིད་ཀྱང་རང་སར་གྲོལ། །
ངོ་བོ་ཀུན་གཞིའི་ངང་ལ་བཞག །
ཐུན་མཚམས་སྒྱུ་མའི་སྐྱེས་བུར་བྱ། །
གཏོང་ལེན་གཉིས་པོ་སྤེལ་མར་སྦྱང༌། །
དེ་གཉིས་རླུང་ལ་བསྐྱོན་ཏེ་བྱ། །
ཡུལ་གསུམ་དུག་གསུམ་དགེ་རྩ་གསུམ། །
སྤྱོད་ལམ་ཀུན་ཏུ་ཚིག་གིས་སྦང༌། །
ལེན་པའི་གོ་རིམ་རང་ནས་བརྩམ། །
གཉིས་པ་དངོས་གཞི་བྱང་ཆུབ་ཀྱི་སེམས་རིན་པོ་ཆི་སྦྱོང་བའི་ཚུལ་ལ་གསུམ། སེམས་བསྐྱེད་ཀྱི་གོ་རིམ་དང་དེའི་རྒྱུ་མཚན་བསྟན་པ། དོན་དམ་བྱང་ཆུབ་ཀྱི་སེམས་སྒོམ་པ། ཀུན་རྫོབ་བྱང་ཆུབ་ཀྱི་སེམས་སྒོམ་པའོ། །དང་པོ་སེམས་བསྐྱེད་ཀྱི་གོ་རིམ་དང་དེའི་རྒྱུ་མཚན་བསྟན་པ་ནི།
དངོས་གཞི་བྱང་ཆུབ་མཆོག་ཏུ་སེམས་བསྐྱེད་པ་དེ་ལ་ཡང་དབྱེ་ན། དོན་དམ་བྱང་ཆུབ་ཀྱི་སེམས་དང༌། ཀུན་རྫོབ་བྱང་ཆུབ་ཀྱི་སེམས་རྣམ་པ་གཉིས་ཡོད། དེའི་ནང་ནས་ཀྱང་གཙོ་བོ་དང་པོ་ཀུན་རྫོབ་བྱང་ཆུབ་ཀྱི་སེམས་བསྒོམ། དེའི་རྗེས་སུ་དོན་དམ་བྱང་ཆུབ་ཀྱི་སེམས་བསྒོམ་དགོས་པ་ལྟ་བུ་ཞིག་ཡིན་ལ། ལམ་རིམ་ནང་དུ་ཡང་བློ་སྦྱོང་གི་སྐོར་གསུངས་པའི་སྐབས་སུ། དང་པོ་ཀུན་རྫོབ་བྱང་ཆུབ་ཀྱི་སེམས་བསྒོམ། དེའི་རྗེས་སུ་དོན་དམ་བྱང་ཆུབ་ཀྱི་སེམས་དེ་བསྒོམ་པའི་ཐབས་བསྟན་ཡོད་མོད། བློ་སྦྱོང་དོན་བདུན་མ་འདིའི་ནང་དུ། བྱ་འཆད་ཀ་བ་ཡེ་ཤེས་རྡོ་རྗེས་དེ་ལས་ལྡོག་སྟེ། དང་པོ་དོན་དམ་བྱང་ཆུབ་ཀྱི་སེམས་བསྐྱེད་བསྒོམ་པ་དང༌། དེའི་རྗེས་སུ་ཀུན་རྫོབ་བྱང་ཆུབ་མཆོག་ཏུ་སེམས་བསྐྱེད་པ་བསྟན་ཡོད།
དེའི་རྒྱུ་མཚན་དང་དགོས་པ་གང་ཡིན་ཟེར་ན། དང་པོ་སེམས་ལ་ཞི་གནས་ཡོད་དགོས༌། གལ་ཏེ་མེད་ན་སེམས་བརྟན་པོ་ཞིག་མི་བྱུང༌། དེའི་རྐྱེན་གྱིས་ཐོག་མར་ཀུན་རྫོབ་བྱང་ཆུབ་ཀྱི་སེམས་བསྒོམས་ནས། བྱམས་པ་དང་སྙིང་རྗེ་བསྒོམ་ན་སེམས་བརྟན་པོ་ཡོང་གི་ཡོད་མ་རེད། དེའི་ཕྱིར་ན་སེམས་དེ་བརྟན་པོར་འགྲོ་བའི་ཆེད་དུ། དང་པོར་ཀུན་རྫོབ་བྱང་ཆུབ་ཀྱི་སེམས་བསྒོམས་པ་མ་ཡིན་པར་དང་པོར་དོན་དམ་བྱང་ཆུབ་ཀྱི་སེམས་དེ་བསྒོམ་དགོས་པར་བསྟན་པ་ཡིན་ནོ། །
གཉིས་པ་དོན་དམ་བྱང་ཆུབ་ཀྱི་སེམས་སྒོམ་པ་ལ་གསུམ། སྦྱོར་བ། དངོས་གཞི། རྗེས་ཐུན་མཚམས་ཀྱི་ཉམས་ལེན་ནོ། །དང་པོ་སྦྱོར་བ་ལ་གཉིས། སྐྱབས་འགྲོ་སོགས་ལྡན་ཞིང་དབུགས་དབྱུང་རྔུབ་ཀྱི་སྒོ་ནས་སེམས་སྦྱོང་བ། སེམས་གནས་པའི་ཐབས་དགུའི་སྒོམ་ཚུལ་བསྟན་པའོ། །དང་པོ་སྐྱབས་འགྲོ་སོགས་ལྡན་ཞིང་དབུགས་དབྱུང་རྔུབ་ཀྱི་སྒོ་ནས་སེམས་སྦྱོང་བ་ནི།
དཀོན་མཆོག་གསུམ་ལ་སྐྱབས་སུ་འགྲོ་བ་སྟེ། སངས་རྒྱས་ལ་སྟོན་པ། ཆོས་ལ་ལམ༌། དགེ་འདུན་ལ་ལམ་བསྒྲུབ་པའི་གྲོགས་ཀྱི་ཚུལ་དུ་སྐྱབས་སུ་འགྲོ་བ་དང༌། དེ་ནས་ཀུན་རྫོབ་བྱང་ཆུབ་མཆོག་ཏུ་སེམས་བསྐྱེད་པ་ལམ་ཙམ་སྔོན་དུ་བཏང་བའི་རྗེས་སུ། ཐུན་གྱི་སྔོན་འགྲོ་ལ་ལུས་རྣམ་སྣང་གི་ཆོས་བདུན་ཡིན་ནའང་འདྲ། བསམ་གཏན་གྱི་ཆོས་ལྔ་དང་ལྡན་པ་ཡིན་ནའང་འདྲ། ལུས་དྲང་པོར་བསྲངས་ཏེ༌། དབུགས་ཕྱིར་འགྲོ་བ་དང༌། ནང་དུ་རྔུབ་པ་ཉི་ཤུ་རྩ་གཅིག་གི་བར་དུ་མ་འཁྲུག་པ་ཆད་ལྷག་མེད་པར་བགྲང་བ་སྟེ། དེ་ནི་སེམས་གསལ་པོ་དང༌། དྭངས་པོ་ཞིག་དང༌། སེམས་བརྟན་པོར་འགྲོ་བའི་ཆེད་དུ་རླུང་དེ་བསྒོམ་པ་ཡིན། སྤྱིར་རླུང་སྒོམ་ཚུལ་ལ་མང་པོ་ཡོད་པའི་ནང་ནས། ད་ལྟ་དཀྱུས་མ་ཞིག་གསུངས་པ་རེད། དེ་ཡང་རླུང་ཕྱིར་འགྲོ་བའི་སྐབས་སུ། ཕྱིར་འགྲོ་གི་ཡོད་པ་དེ་ངོས་ཟིན་དགོས། དེ་ནས་ནང་དུ་རྔུབ་པའི་སྐབས་སུ་ཡང༌། ནང་དུ་རྔུབ་ཀྱི་ཡོད་པ་དེ་ངོས་ཟིན། དེ་ལྟར་བསྒོམས་ནས་རླུང་ཕྱིར་འགྲོ་བ་དང༌། ནང་དུ་རྔུབ་པ་གཉིས་ལ་ལན་གཅིག་ཏུ་བརྩི་བ་ཡིན། དེ་ཡང་ངག་གིས་བགྲངས་པ་མ་ཡིན་པར་སེམས་ཀྱི་སྟེང་ནས། ད་ལན་གཅིག་བྱུང་སོང་བསམ་པ་ལྟ་བུ་ཞིག་དང༌། དེ་ནས་དེའི་རྗེས་སུ་རླུང་ཕྱིར་འགྲོ་བ་དང་ནང་དུ་རྔུབ་པ་ལ་ལན་གཉིས་པ། དེ་ནས་རླུང་ཕྱིར་འགྲོ་བ་ནང་དུ་རྔུབ་པ་ལ་ལན་གསུམ་པ་སྟེ། དེ་དང་འདྲ་བ་ཞིག་བྱས་ནས། སེམས་མ་གཡེང་བར་རླུང་ཉི་ཤུ་རྩ་གཅིག་གི་བར་དུ་བསྒོམ། ལན་གྲངས་ཉི་ཤུ་རྩ་གཅིག་དེ་དང་པོ་ཕྱིར་འགྲོ་བ་ཡང་ཤེས་དགོས། ནང་དུ་རྔུབ་པ་ཡང་ཤེས་དགོས། དེ་སྐབས་ཨང་གྲངས་དང་པོ་གཉིས་པ་གསུམ་པ་ཡང་ཤེས་ནས་གྲངས་ཉི་ཤུ་རྩ་གཅིག་གི་བར་དུ་བགྲངས།
དེའི་རྒྱུ་མཚན་ནི། སྤྱིར་ང་རང་ཚོ་ལ་རྣམ་རྟོག་མང་པོ་ཡོད། རྣམ་རྟོག་མང་པོ་ཡོད་པ་དེ་ལ་ཇི་ལྟར་བྱ་ཞེ་ན༌། དེའི་གཉེན་པོར་སངས་རྒྱས་བཅོམ་ལྡན་འདས་ཀྱི་ས་ཀྱང༌། ཏིང་ངེ་འཛིན་སྒོམ་པའི་སྐབས་སུ་རྣམ་རྟོག་ཤས་ཆེ་ན༌། དབུགས་དབྱུང་རྔུབ་བསྒོམ་པར་བྱའོ་ཞེས་གསུངས་ཡོད༌། དེའི་ཕྱིར་རྣམ་རྟོག་མང་པོ་ཞིག་བྱུང་ན་རླུང་ཅུང་ཟད་བསྒོམས་པས༌། སེམས་ལ་དམིགས་པའི་གཏད་སོ་ཞིག་ཡོད་པ་ཡིན་པའི་ཕྱིར༌། སེམས་དེ་བརྟན་པོ་འགྲོ་གི་ཡོད་རེད༌། དེ་ལྟ་བུ་རླུང་ཉི་ཤུ་རྩ་གཅིག་གི་བར་དུ་བགྲངས༌། འདིས་བསམ་གཏན་གྱི་སྣོད་དུ་རུང་བར་འགྱུར་བས༌། སྒོམ་བརྒྱབ་ཐུབ་པ་དང༌། སྒོམ་བརྒྱབ་རུང་བ་ལྟ་བུ་བྱེད་ཀྱི་ཡོད༌། དེ་ལྟར་ཉི་ཤུ་རྩ་གཅིག་གི་གྲངས་བཞག་དགོས་པའི་རྒྱུ་མཚན་གང་ཡིན་ཟེར་ན༌། གལ་ཏེ་དང་པོ་ནས་ཡུན་རིང་ཙམ་ཞིག་བསྒོམས་ན་དེ་ཙམ་གནས་མི་ཐུབ་ལ། དེའི་ཕྱིར་ཡུན་ཐུང་ཐུང་ཞིག་དང་ལན་མང་པོ་ཞིག་བསྒོམ་དགོས་པ་ཡིན་ནོ། །
གཉིས་པ་སེམས་གནས་པའི་ཐབས་དགུའི་སྒོམ་ཚུལ་བསྟན་པ་ནི།
དེ་བཞིན་སེམས་གནས་པའི་ཐབས་རྣམ་པ་དགུ་ཡང་གསུངས་ཡོད་རེད༌། སེམས་གནས་པའི་ཐབས་དགུ་ནི༌། སྤྱིར་ང་རང་ཚོ་ད་ལྟ་སེམས་ཞེ་དྲག་གནས་ཀྱི་ཡོད་མ་རེད། དེའི་ཕྱིར་དེ་གནས་པར་བྱེད་པའི་ཐབས་བསྟན་པ་ཡིན།
དེ་ཡང་དང་པོད་ལ་འཇོག་པ་ཞེས་གསུངས་ཀྱི་ཡོད༌། དེ་ནི་སེམས་རྣམ་རྟོག་མང་པོ་མི་འཕྲོ་བར་སེམས་མཉམ་པར་བཞག་པ་སྟེ༌། དེ་ལ་སེམས་གནས་པའི་ཐབས་དགུའི་དང་པོ་འཇོག་པ་ཞེས་གསུངས་པ་ཡིན། དེ་ནི་ཡུན་ཐུང་ཐུང་ཞིག་ལ་མཉམ་པར་བཞག་པ་རེད༌།དེ་ཙམ་གྱིས་ཏིང་ངེ་འཛིན་ཡོང་གི་རེད་དམ་ཟེར་ན། འཇོག་པ་དེ་རྐྱང་པས་བསྒོམ་མི་ཐུབ་པར་ཏོག་ཙམ་འཕྲོ་འགྲོ་གི་ཡོད་རེད༌། དེ་ལས་སྒོམ་གོང་འཕེལ་དུ་གཏོང་བའི་ཐབས།
སེམས་གནས་པའི་ཐབས་གཉིས་པ་ནི༌། རྒྱུན་དུ་འཇོག་པ་ཞེས་གསུངས་ཀྱི་ཡོད་རེད༌། དེ་ལ་དང་པོ་འཇོག་པ་ཙམ་ཡིན་པས་དང་པོར་བཞགཡང་འཇོག་པ་དེ་ལ་ཏོག་ཙམ་རྒྱུན་རིང་དུ་བཏང་བ་དེ་ཉིད་ལ་རྒྱུན་དུ་འཇོག་པ་ཞེས་ཟེར༌། དེ་ནི་སེམས་གནས་པའི་ཐབས་གཉིས་པ་ཡིན།
དེ་ལྟར་བསྒོམ་པའི་སྐབས་སུ་ག་རེ་ཡོང་གི་རེད་ཟེར་ན༌། ཏོག་ཙམ་རྒྱུན་རིང་དུ་གཏོང་བའི་སྐབས༌། རྣམ་རྟོག་འཕྲོ་ཡོང་གི་ཡོད་རེད་ལ། ཡང་སྐབས་གཅིག་ལ་རྣམ་རྟོག་མེད་པར་གནས་ཀྱི་རེད༌། རྣམ་རྟོག་འཕྲོ་ཡོང་བའི་སྐབས་སུ་ཡང༌། དང་པོ་བསྒོམ་པའི་ཡོད་རེད། འཕྲོ་བའི་སྐབས་སུ་སེམས་གནས་པའི་ཐབས་དགུའི་ནང་ནས་གསུམ་པ་བསླན་ཏེའཇོག་པ་བསྒོམ་དགོས་པ་ཡིན། བསླན་ཏེ་འཇོག་པ་ཞེས་པ་ནི༌། དང་པོ་ང་རང་སྒོམ་བརྒྱབས་ཡོད་པར་ཤེས༌། དེའི་རྗེས་སུ་རྣམ་རྟོག་འཕྲོ༌། རྣམ་རྟོག་འཕྲོ་བ་དེ་ནི་སྒོམ་གྱི་སྟེང་དུ་མ་གནས་པ་རེད་ལ། མ་གནས་པ་དེ་ངོས་ཟིན་ནས། ད་ང་རང་གི་སེམས་སྒོམ་གྱི་སྟེང་ལ་གནས་ཡོད་མ་རེད་ཡང་བསྐྱར་ང་རང་གིས་སྒོམ་བརྒྱབ་དགོས་ཀྱི་རེད་བསམས་ནས། རྣམ་རྟོག་དེ་ཕར་གཡུགས་ནས་ཡང་བསྐྱར་གོང་མའི་སྟེང་དུ་སྒོམ་བརྒྱབ་ནས་བཞག་པ་དེ་ལ། སེམས་གནས་པའི་ཐབས་གསུམ་པ་བསླན་ཏེ་འཇོག་པ་ཞེས་ཟེར་གྱི་ཡོད།
བཞི་པ་ནི་ཉེ་བར་འཇོག་པ་བྱེད་ཅེས་གསུངས་ཡོད༌། ཉེ་བར་འཇོག་ཅེས་པ་ནི། བསླན་ཏེ་འཇོག་པ་དེའི་ངང་དུ་ཏོག་ཙམ་རྒྱུན་བསྲིངས་ནས་མཉམ་པར་འཇོག་པ་དེ་ལ། ཉེ་བར་འཇོག་པ་ཞེས་གསུང་པ་ཡིན༌། དེ་ལྟ་བུ་བསྒོམ་པའི་ཚེ༌། སྐབས་སྐབས་སུ་སྒོམ་འདོད་མེད་པ་ལྟ་བུ་དང༌། སྒོམ་མ་ཐུབ་པ་འདྲ་བ་ཡོང་གི་ཡོད།
དེའི་སྐབས་སུ་ལྔ་པ་དུལ་བར་བྱེད་པ་བསྒོམ་དགོས༌། དེ་ཡང་སེམས་དེ་གྱོང་པོ་འདྲ་པོ་ཆགས་ཏེ། རྩ་བ་ནས་གནས་མ་ཐུབ་པ་དང༌། སྒོམ་མ་ཐུབ་པ་ལྟ་བུའི་སྐབས་སུ་དུལ་བར་བྱེད་པ་ཇི་ལྟར་བསྒོམ་ན༌། སྒོམ་གྱི་ཕན་ཡོན་དྲན་པར་བྱ་སྟེ༌། དེ་ཡང་ང་རང་ཚོའི་སྒོམ་དེ་དགོས་པ་ཆེན་པོ༌། ཕན་ཡོན་ཆེན་པོ༌། བསྒོམས་ན་སེམས་ལ་ཞི་བ་དང༌། དུལ་བ་ཡོང་གི་ཡོད་པ༌། སྒོམ་ལ་བརྟེན་ནས་ང་རང་གི་སེམས་བཟང་པོ་ཡོང་གི་ཡོད་པ། དེ་ལ་བརྟེན་ནས་གཞན་ལ་ཕན་ཐོགས་ཆེན་པོ་ཡོང་གི་ཡོད་པ༌། ཉོན་མོངས་པ་སྤང་ཐུབ་ཀྱི་ཡོད་པ༌། དེ་ལ་བརྟེན་ནས་ཐར་པ་དང་ཐམས་ཅད་མཁྱེན་པའི་རྒྱུ་དགེ་བའི་བྱ་བ་རྣམས་རང་བཞིན་གྱིས་འགྲུབ་ཀྱི་ཡོད་པ་སོགས་སྒོམ་གྱི་ཕན་ཡོན་དྲན་ན༌། སེམས་དང་པོ་གྱོང་པོ་འདྲ་བ་ཞིག་ཡོད་ན་ཡང༌། དེ་རྗེས་ཅུང་ཟད་དུལ་བ་ཡོང་གི་ཡོད་རེད༌། དེས་ན་ལྔ་པ་དེ་ལ་དུལ་བར་བྱེད་པ་ཞེས་ཟེར་གྱི་ཡོད།
དེ་ལྟར་དུལ་བར་བྱས་ནས་ཏོག་ཙམ་བསྒོམ། ཡང་སྐབས་དེ་ལ་གཉེན་པོ་གཉིས་པ་ཞིག་ཡོད། དེ་ནི་ཞི་བར་བྱེད་པ་ཡིན། ཡང་སྐབས་སྐབས་སུ་དེ་ལྟར་སྒོམ་གྱི་ཕན་ཡོན་དྲན་པ་དེས་ཀྱང་མ་དུལ་བ་འདྲ་པོ་ཞིག་ཡོང་གི་འདུག་ན། རྣམ་རྟོག་དང་ཉོན་མོངས་པའི་ཉེས་དམིགས་དྲན་ཏེ༌། རྣམ་རྟོག་མང་པོ་སྐྱེས་ན་དོན་དག་གང་ཡང་མེད་པ། དུས་ཚོད་འཕྲོ་བརླག་འགྲོ་ཡ་རེད་བསམ་པ་དང༌། གཞན་ཡང་སྤྱིར་ང་རང་ཚོ་ལ་རྣམ་རྟོག་མང་པོ་སྐྱེས་ཀྱི་ཡོད། རྣམ་རྟོག་དེ་ཚོ་ལ་བརྟག་ན་རྣམ་རྟོག་ཡག་པོ་དང༌། རྣམ་རྟོག་སྡུག་པོ་གཉིས་སྐྱེས་ཀྱི་ཡོད༌། དེ་གཉིས་ཀྱི་ནང་ནས་གང་སྐྱེས་ཀྱི་འདུག་བལྟ་ན། རྣམ་རྟོག་སྡུག་པོ་དེ་མང་བ་སྐྱེ་གི་ཡོད་པ་དང༌། དེ་བཞིན་རྣམ་རྟོག་སྐྱིད་པོ་དང་རྣམ་རྟོག་སྐྱིད་པོ་མེད་པ་གཉིས་སྐྱེ་གི་ཡོད་ལ། དེ་ལ་ཡང་བརྟག་ན་རྣམ་རྟོག་སྐྱིད་པོ་མེད་པ། སེམས་ཁྲལ་གྱི་རྣམ་པ་ལྟ་བུ་སེམས་མ་བདེ་བ་དེ་མང་པོ་སྐྱེ་གི་ཡོད་པས། གནས་སྐབས་སུ་ཡང་རྣམ་རྟོག་སྐྱེས་ན་སྐྱིད་པོ་མེད་པ་དང༌། མཐར་ཐུག་ལ་ཡང་ཉོན་མོངས་པའི་རྣམ་རྟོག་སྐྱེས་ན་སྐྱིད་པོ་མེད་པར་མ་ཟད། ཕན་པ་གང་ཡང་མེད་པ་མང་པོ་ཞིག་སྐྱེས་ཀྱི་ཡོད་སྟབས། དེ་ལྟ་བུ་རྣམ་རྟོག་དང་ཉོན་མོངས་པའི་ཉེས་དམིགས་བསྒོམས་ནས་ཞི་བར་བྱེད་པ་སྟེ་དྲུག་པའོ། །
དེའི་སྟེང་དུ་སེམས་གནས་པའི་ཐབས་བདུན་པ་ནི་རྣམ་པར་ཞི་བར་བྱེད་པ་སྟེ། དེ་ལ་དང་པོ་ཏིང་ངེ་འཛིན་གྱི་ཡོན་ཏན་དྲན༌། གཉིས་པ་རྣམ་རྟོག་དང་ཉོན་མོངས་པའི་སྐྱོན་དྲན་ནས༌། སེམས་དེ་ཞི་བ་དང་དུལ་བར་བྱས་ནས་རྣམ་པར་ཞི་བར་བྱེད་པ་དེའི་སྟེང་དུ་ཡང་བསྒོམས༌། དེའི་སྟེང་དུ་བསམ་བློ་མང་པོ་བཏང་བ་མ་ཡིན་པར་བསྒོམས་ནས་བཞག་པ་དེ། བདུན་པ་རྣམ་པར་ཞི་བར་བྱེད་པ་དང༌།
དེ་ལྟར་རྣམ་པར་ཞི་བར་བྱས་ནས། དེའི་སྟེང་དུ་སེམས་རྣམ་རྟོག་མང་པོ་འཕྲོ་མ་བཅུག་པར། དྲན་པ་དང༌། ཤེས་བཞིན་བསྟེན་ནས་སྒོམ་པ་དེ་ལ་རྩ་གཅིག་ཏུ་བྱེད་པ་སྟེ་བརྒྱད་པའོ། །
དེ་ནས་དགུ་པ་མཉམ་པར་འཇོག་ཅེས་དེ་ལ་ཏོག་ཙམ་དབང་ཐོབ་ནས། དེའི་སྟེང་དུ་སྒོམ་བརྒྱབ་པ་དེ་ལ་མཉམ་པར་འཇོག་པ་སྟེ། ་དེ་ལྟར་སེམས་གནས་པའི་ཐབས་དགུའི་སྒོ་ནས་སེམས་གནས་པར་བྱས་ནས་ཞི་གནས་བསྒོམ་དགོས་སོ། །
གཉིས་པ་དངོས་གཞི་ལ་གཉིས། །ཕྱིའི་དངོས་པོ་ལ་དམིགས་ནས་སྒོ་པ། ནང་གི་སེམས་ལ་དམིགས་ནས་སྒོམ་པའོ། །དང་པོ་ཕྱིའི་དངོས་པོ་ལ་དམིགས་ནས་སྒོམ་པ་ནི།
དེ་ལྟ་བུ་ཞི་གནས་བསྒོམས་ནས། དངོས་གཞི་དོན་དམ་བྱང་ཆུབ་ཀྱི་སེམས་སྒོམ་པ་དེ་ཡང་། ཕྱིའི་དངོས་པོ་དང༌། ནང་གི་སེམས་གཉིས་ལ་བརྟེན་ནས་རིམ་པ་བཞིན་དུ་བསྒོམ་དགོས། དེའི་སྐབས་སུ་དང་པོ་ཕྱིའི་དངོས་པོ་ལ་དམིགས་ནས་སྒོམ་པ་ནི།
ཞེས་གསུངས་ཡོད་རེད། དེ་ནི་ཕྱི་གཟུང་བའི་ཡུལ་དང་ཕྱི་སྣོད་ཀྱི་འཇིག་རྟེན། དེ་ནས་ནང་བཅུད་ཀྱི་སེམས་ཅན་ཏེ༌། དེ་ཐམས་ཅད་རྨི་ལམ་ལྟ་བུ་ཞིག་རེད༌། ཚང་མ་ཕྱི་རུ་མ་གྲུབ་པར་ནང་རང་གི་སེམས་ལ་ཤར་བ་ཁོ་ན་ཡིན་ཞེས་གསུངས་པ་རེད།
དེ་ལ་སྤྱིར་ཆོས་ལ་སྦྱང་པ་མང་པོ་གནང་མཁན་དེ་ཚོས༌། ཆོས་ཐམས་ཅད་སྟོང་ཉིད་ཡིན་པ༌། ཆོས་ཐམས་ཅད་རྨི་ལམ་ལྟ་བུ་ཡིན་པ་དེ༌། གོ་དཀའ་བ་ཡོང་གི་མ་རེད། ཡིན་ནའང་གསར་བུ་བ་ལྟ་བུ་ཞིག་ཡིན་ན༌། ཆོས་རྣམས་རྨི་ལམ་ལྟ་བུ་གང་འདྲ་བྱས་ནས་བསྒོམ་དགོས་པ་ཡིན་ནམ་སྙམ་པ་ལྟ་བུ༌། མ་ཤེས་པ་ཞིག་ཡོང་སྲིད། དེ་འདྲ་བྱུང་ན་སྤྱིར་དབུ་མའི་རིགས་པ་ལ་བརྟེན་ནས་གོ་སླ་བ་ཡོང་གི་རེད༌། དེ་ཡང་སངས་རྒྱས་བཅོམ་ལྡན་འདས་ཀྱི་ས་ཤེས་རབ་སྙིང་པོའི་མདོ་ལ་སོགས་པ་ལས༌། གཟུགས་མེད༌། སྒྲ་མེད༌། དྲི་མེད་སོགས་གསུངས་པ་དེ་དང༌། འདི་ན་ཆོས་རྣམས་རྨི་ལམ་ལྟ་བུར་བསམ་ཞེས་པ་དེ་གཉིས་དོན་གཅིག་པར་གསུང་གི་ཡོད་རེད་ལ༌། དེ་ལྟ་བུ་སྟོང་ཉིད་ཡིན་པའི་རྒྱུ་མཚན་ཡང་། སྤྱིར་སངས་རྒྱས་བཅོམ་ལྡན་འདས་ཀྱི་ས་སྟོང་ཉིད་དུ་གསུངས་པ་ལ་སློབ་དཔོན་ཀླུ་སྒྲུབ་ཀྱི་ས་རྒྱུ་མཚན་མང་པོ་བསྟན་ནས་སྟོང་ཉིད་དུ་གཏན་ལ་ཕབ་སྟེ༌། སྟོང་ཉིད་སྒྲུབ་བྱེད་ཀྱི་རིགས་པ་མང་པོ་བསྟན་ཡོད་པ་དང༌། རིགས་པ་དེ་དག་གི་ནང་ནས་ཀྱང་རྟེན་འབྲེལ་ཆེན་པོའི་གཏན་ཚིགས་ནི་ཁྱད་པར་དུ་འཕགས་པ་ཞིག་སྟེ། དངོས་པོ་ཐམས་ཅད་གཅིག་ལ་གཅིག་བརྟེན་པ་ཙམ་ཞིག་རེད་མ་གཏོགས༌། དོན་དུ་དངོས་གནས་གྲུབ་པ་གང་ཡང་མེད་པར་བསྟན་པས་ཤིན་ཏུ་གསལ་པོ་ཡོད།
དེ་ལྟ་བུའི་རིགས་པ་དེ་སྐབས་སྐབས་སུ་ང་རང་གིས་དཔེའི་སྒོ་ནས་བསྟན་གྱི་ཡོད་ལ། དེ་རིང་ཡང་དཔེ་ཡི་སྒོ་ནས་བསྟན་ན་བསམས་སོང༌། དེ་ཡང་དཔེར་ན་སྤོས་རིང་ཐུང་གཉིས་ལས༌། རིང་པོ་དེ་ལ་དངོས་གནས་རིང་པོ་ཟེར་བ་དང༌། གཞན་པ་དེ་ལ་ཐུང་ཐུང་ཟེར་བ་ལྟ་བུ་དངོས་གནས་དེ་ལྟར་གྲུབ་བསྡད་པ་ནང་བཞིན་ཡོད་རེད། དེ་སྐབས་རིང་པོ་དེ་བསྟན་ནས་འདི་ཐུང་ཐུང་རེད་དམ་ཞེས་དྲིས་ན༌། འདི་ཐུང་ཐུང་མ་རེད༌། འདི་རིང་པོ་རེད༌། ཅེས་ལན་འདེབས་ཀྱི་རེད༌། ཐུང་ཐུང་དེ་ལ་འདི་རིང་པོ་རེད་དམ་ཟེར་ན༌། མ་རེད་ཐུང་ཐུང་རེད་བསམ་པ་དང་དེ་བཞིན་ངག་ནས་ཀྱང་བརྗོད་ཀྱི་རེད༌། སུས་བལྟས་ནའང་དངོས་གནས་རིང་པོ་ནི་རིང་པོ་ཡིན་པ་དང༌། ཐུང་ཐུང་ནི་ཐུང་ཐུང་ཡིན་བསྡད་པ་འདྲ་བ་ཞིག་ཡོད་རེད༌། ཡིན་ན་ཡང་རིང་པོ་ལས་ཀྱང་རིང་བའི་སྤོས་དང་བསྡུར་ནས་ད་ལྟའི་རིང་པོ་དེ་དངོས་གནས་དེ་ན་ཡོད་རེད་དམ་ཟེར་ན་ཡོད་རེད། འོན་ཀྱང་འདི་ད་ལྟ་རིང་པོ་རེད་དམ་ཞེས་དྲི་ན། རིང་པོ་མ་རེད་ཐུང་ཐུང་རེད། ཅེས་ལན་འདེབས་ཀྱི་རེད། དེས་ན་སྤོས་འདིའི་སྟེང་དུ་རིང་པོ་དང༌། ཐུང་ཐུང་གང་ཡང་གྲུབ་ཡོད་མ་རེད། རིང་པོ་དང་ཐུང་ཐུང་གི་ངོ་བོ་སྟོང་པ་རེད༌། དེའི་ཕྱིར་ཆོས་རྣམས་རྨི་ལམ་ལྟ་བུར་བལྟ༌། །ཞེས་རིང་པོ་དེ་ཡང་རྨི་ལམ་འདྲ་བ། ཐུང་ཐུང་དེ་ཡང་རྨི་ལམ་འདྲ་པོ་ཡིན་པ་གསུངས་ཀྱི་ཡོད་རེད། དེ་བཞིན་དུ་བསམ་བློ་གཏང་ན༌། རིང་པོ་དང་ཐུང་ངུ་རྐྱང་པ་མ་ཡིན་པར༌། ཆེན་པོ་དང་ཆུང་ཆུང༌། ཡག་པོ་དང་སྡུག་པོ༌། མཛེས་པ་དང་མི་མཛེས་པ་ལ་སོགས་པ་གང་ཡིན་ནའང༌། དངོས་པོ་ཐམས་ཅད་དེ་དང་འདྲ་བ་ཡིན་པའི་ཕྱིར་ན༌། ཆོས་རྣམས་རྨི་ལམ་ལྟ་བུར་བསམ༌། །ཞེས་ཕྱིའི་དངོས་པོ་རྣམས་དེ་ལྟ་བུར་བསྒོམ་དགོས་པར་གསུངས་པ་རེད༌།
གཉིས་པ་ནང་གི་སེམས་ལ་དམིགས་ནས་སྒོམ་པ་ནི།
དེ་ལྟ་བུ་སྒོམ་པའི་སྐབས་སུ་ཕྱི་ཡི་དངོས་པོ་དེ་ཚོ་རྨི་ལམ་ལྟ་བུ་ཞིག་ཡིན་ན་ཡང༌། ནང་གི་སྒོམ་མཁན་གྱི་སེམས་ཁོ་རང་བདེན་པ་ཡིན་སྙམ་ན༌། དེ་ཡི་གཉེན་པོར་གཉིས་པ་ནང་གི་སེམས་ལ་བལྟས་ནས་སྒོམ་པའི་ཚུལ་བསྟན་པ་སྟེ།
ཅེས་གསུངས་པས༌། ནང་གི་སེམས་དེ་ལ་ཡང་དངོས་གནས་དཔྱད་པའི་སྐབས་སུ༌། རིག་པའི་གཤིས་ལ་དཔྱད་ཅེས་སེམས་ཁོ་རང་ག་པར་འདུག་ ག་ན་འདུག གང་འདྲ་འདུག་བལྟས་པ་ན༌། ང་རང་གི་སེམས༌། ང་རང་གི་རྣམ་རྟོག་ང་རང་གི་ཉོན་མོངས་པ་བསམ་མཁན་ལྟ་བུ་ཞིག་ཡོད༌། ཡིན་ན་ཡང་དེ་ག་པར་འདུག་ཡག་པོ་ཞིག་བལྟ་ན་ཡོད་མ་རེད༌། དེ་ག་རེ་རེད་ཟེར་ན༌། སྤྱིར་བཏང་གི་ང་རང་ཚོའི་སྒོམ་ལ༌། དཔྱད་སྒོམ་དང༌། འཇོག་སྒོམ་རྣམ་པ་གཉིས་ཡོད་པའི་དཔྱད་སྒོམ་ནི༌། བརྟག་དཔྱད་བྱས་ནས་བསྒོམ་པ་གཅིག་དང༌། འཇོག་སྒོམ་ཞེས་རང་བཞིན་གྱིས་བཞག་ནས་སྒོམ་པ་སྟེ་གཉིས་ཡོད་པ་ཡིན། དེའི་ནང་ནས་ད་ལྟ། ཆོས་རྣམས་རྨི་ལམ་ལྟ་བུར་བསམ། །ཞེས་པ་དེ་དང༌། མ་སྐྱེས་རིག་པའི་གཤིས་ལ་དཔྱད༌། །ཅེས་པ་དེ་གཉིས་ཀ་དཔྱད་ནས་སྒོམ་པ་སྟེ༌། ག་འདྲ་འདུག གང་ན་འདུག སེམས་ཀྱི་ངོ་བོ་དེ་གང་འདྲ་འདུག ཕྱིའི་དངོས་པོ་གང་འདྲ་འདུག་སོགས་ཡག་པོ་བརྟག་དཔྱད་བྱེད་པ་ཡིན་པའི་ཕྱིར་དེ་ལ་དཔྱད་སྒོམ་ཟེར་གྱི་ཡོད། དེ་ཡང་ཆོས་རྣམས་རྨི་ལམ་ལྟ་བུར་བསམ་ཞེས་པས༌། ཕྱིའི་དངོས་པོ་ལ་ངོས་བཟུང་མེད་པ་རང་བཞིན་གྱིས་མ་གྲུབ་པ་སྟོང་ཉིད་དུ་སྒོམ་པ་ཞིག་དང༌། མ་སྐྱེས་རིག་པའི་གཤིས་ལ་དཔྱད་ཅེས་པས༌། ནང་གི་སེམས་རང་བཞིན་མེད་པ་སྟོང་ཉིད་དུ་སྒོམ་པ་ཞིག་ཡིན་ལ། དེའི་རྒྱབ་སྐྱོར་དུ་ཚིག་གསུམ་པ་དེ་དཔྱད་སྒོམ་གྱི་རྒྱབ་སྐྱོར་རེད།
ཞེས་གསུངས། དེའི་སྐབས་སུ་ཆོས་རྣམས་རྨི་ལམ་ལྟ་བུར་བསམ་པ་གཅིག་དང༌། མ་སྐྱེས་རིག་པའི་གཤིས་ལ་དཔྱད་པ་གཉིས་ཀྱི་ས་ཆོས་ཐམས་ཅད་སྟོང་པ་ཉིད་རེད། རང་བཞིན་གྱིས་མ་གྲུབ་པ་རེད། ངོ་བོ་སྟོང་པ་རེད་འདུག་བསམ་པའི་བློ་ཞིག་སྐྱེ་ལ། བློ་དེ་ཁོ་རང་གི་ངོ་བོ་ལ་བལྟ་ན༌། ས་ཆ་འདི་ན་འདུགརྣམ་པ་འདི་འདྲ་འདུག་བསམ་པའི་ངོས་བཟུང་ས་ཡོད་མ་རེད༌། དེའི་ཕྱིར་ན་གཉེན་པོ་ཉིད་ཀྱང་རང་སར་གྲོལ་ཞེས་གཉེན་པོ་དེ་ཡང་རང་གི་ངོ་བོ་སྟོང་པ་ཉིད་རེད། རང་བཞིན་གྱིས་མ་གྲུབ་པ་རེད། རྨི་ལམ་ལྟ་བུ་རེད༌། དེ་ལྟར་ཆོས་ཐམས་ཅད་དང་མ་སྐྱེས་པའི་རིག་པའི་གཤིས་ལ་དཔྱད་ན༌། དངོས་པོར་གྲུབ་པ་ཡོད་མ་རེད་བསམ་པའི་བསམ་མཁན་དེ་ཡང་རང་བཞིན་གྱིས་མ་གྲུབ་པ་རེད༌། རང་བཞིན་གྱིས་ངོ་བོ་སྟོང་པ་རེད་བསམས་ནས་སྒོམ་པའི་ཚིག་རྐང་གསུམ་པོ་དེ་ནི་དཔྱད་སྒོམ་གྱི་དབང་དུ་བྱས་པ་རེད།
དེའི་རྗེས་སུ་བསྒོམ་བྱ་ནི་འཇོག་སྒོམ་རེད༌། དེ་ཡང་དང་པོ་དཔྱད་སྒོམ་གྱི་སྟེང་ནས་ཕྱིའི་དངོས་པོ༌། ནང་གི་སེམས༌། དེ་ལ་བརྟེན་པའི་གཉེན་པོ༌། དེ་རྣམས་རང་བཞིན་གྱིས་མ་གྲུབ་པ་དེ་ཡག་པོ་ཞིག་ཤེས་ནས་ཉམས་སུ་མྱོང་ན༌། དེ་ནས་མཉམ་པར་བཞག་ནས་སྒོམ་གྱི་ཡོད། སྒོམ་ཚུལ་གང་འདྲ་རེད་ཟེར་ན།
ཅེས་གསུངས་པ་དེ་རེད། ཀུན་གཞིའི་ངང་ལ་བཞག་པའི་ཚུལ་གང་འདྲ་ཞིག་དགོས་ན། སྤྱིར་ཆོས་ཐམས་ཅད་རང་བཞིན་གྱིས་མ་གྲུབ་པ་དེ་ཡག་པོ་ཞིག་ཤེས། དོན་དམ་བྱང་ཆུབ་ཀྱི་སེམས་དེ་ཡག་པོ་ཞིག་ཧ་གོ་ནས། ཀུན་གཞིའི་ངང་དུ་བཞག་དགོས་རེད༌། ཀུན་གཞི་དེ་གང་ཡིན་ཞེ་ན། སྤྱིར་ང་རང་ཚོའི་སེམས་ལ་རྣམ་རྟོག་འཕྲོ་བ། སེམས་ལ་ཉོན་མོངས་པ་སྐྱེས་པ། ཡང་ན་བྱམས་པ་དང་སྙིང་རྗེ་ལ་སོགས་པ་སྐྱེས། ཡང་ན་བཏང་སྙོམས་ཀྱི་རྣམ་རྟོག་མང་པོ་སྐྱེ་བ། དེ་འདྲ་བ་ནི་དྲུག་པ་ཡིད་ཀྱི་རྣམ་པར་ཤེས་པ་ཡིན་ཞིང༌། ཡང་ཉོན་མོངས་དང་བདག་འཛིན་གྱི་རྣམ་པར་རྟོག་པ་རྣམས་སྐྱེས་ན་བདུན་པ་ཉོན་མོངས་པའི་ཡིད་ཡིན། དེ་བཞིན་ཕྱིའི་གཟུགས་སྒྲ་དྲི་རོ་རེག་བྱའི་ཡུལ་ལ་གཡེང་ན། མིག་རྣ་བ་སྣ་ལྕེ་ལུས་ཏེ༌། སྒོ་ལྔའི་རྣམ་པར་ཤེས་པ་ཡིན། ཡང་སྐབས་སྐབས་སུ་སྒོ་ལྔའི་རྣམ་པར་ཤེས་པ་ཡང་མ་ཡིན་ལ། དྲུག་པ་ཡིད་ཀྱི་རྣམ་པར་ཤེས་པའི་རྟོག་པ་ཡང་མེད་པ་དེ་འདྲའི་སྐབས་སུ་ཡང༌།
སེམས་ཀྱི་རང་བཞིན་གསལ་ཙམ་དེ་ནི་རྩ་བ་ནས་ཡལ་འགྲོ་ཡ་ཡོད་མ་རེད། དེ་ལྟ་བུའི་སེམས་གསལ་ཙམ་མ་ཡལ་བ་དང༌། རྣམ་རྟོག་མ་སྐྱེས། ཉོན་མོངས་པ་མ་སྐྱེས། དད་པ་དང་མོས་གུས་ལ་སོགས་པ་ཡང་མ་སྐྱེས། སེམས་ཁོ་རང་གི་རང་བཞིན་གསལ་ཙམ་དེའི་ངོ་བོ་སྟོང་པ་ཡིན་པ། འདིས་འདི་འདྲ་བྱས་པ་རེད། འདི་འདི་ན་འདུག་ཅེས་པ་གང་ཡང་མེད་པ། ཡིན་ནའང་སེམས་ཀྱི་ངོ་བོ་གསལ་ཙམ་དེ་ལ་ཀུན་གཞི་ཟེར། དེ་མར་རྣམ་ཤེས་ཀྱི་དབང་དུ་བྱས་ཏེ་ངོ་བོ་སྟོང་ཉིད་ཡིན་པར་མ་ཤེས་ན་ཀུན་གཞི་རྣམ་པར་ཤེས་པ་དང༌། ཡར་ཡེ་ཤེས་ཀྱི་དབང་དུ་བྱས་ཏེ་ཆོས་ཀྱི་དབྱིངས་སྟོང་པ་ཉིད་དབྱེར་མེད་པར་རྟོགས་ན་ཀུན་གཞི་བདེ་གཤེགས་སྙིང་པོ་སྟེ། དེའི་ངང་ལ་མཉམ་པར་བཞག་དགོས་ཀྱི་ཡོད་པས། ངོ་བོ་ཀུན་གཞིའི་ངང་ལ་བཞག་ཅེས་རྣམ་རྟོག་རགས་པ་མེད་པར་ཞི་ནས་གསལ་ཙམ་གྱི་ངོ་ལ་མཉམ་པར་བཞག་ན། དེ་ནས་དེ་ལ་དངོས་པོར་འཛིན་པའི་དངོས་འཛིན་མེད་ལ། སྟོང་ཉིད་རེད་སྙམ་པའི་སྟོང་འཛིན་ཡང་མེད་པས་དེའི་སྐབས། སེམས་ཁོ་རང་གི་ངོ་བོ་དེ་རང་གིས་ཧ་གོ་གི་ཡོད་རེད། དེའི་ཕྱིར་ན་ངོ་བོ་ཀུན་གཞིའི་ངང་ལ་བཞག་ཅེས་པ་དེ། སེམས་ཀྱི་བཞག་ཐབས་སམ་དེ་ལ་འཇོག་སྒོམ་ཞེས་ཟེར་གྱི་ཡོད།
དེ་ལྟ་བུ་ལ་སྒོམ་པར་བྱེད་པ་ལ་ཡང༌། སྤྱིར་རྣམ་པར་ཤེས་པ་ཚོགས་བདུན་གྱི་རྣམ་རྟོག་དང་བྲལ་ནས། ཀུན་གཞིའི་ངང་ལ་ག་འདྲ་བྱས་ནས་བཞག་དགོས་ན། འདིའི་ནང་དུ་གསུངས་ཏེ་གཤིས་ཅིར་ཡང་མ་གྲུབ་པ། སེམས་ཁོ་རང་དངོས་གནས་གསལ་བ་རེད། སེམས་དེ་འདིར་འདུག་དངོས་པོ་འདི་འདྲ་ཞིག་ཏུ་གྲུབ་འདུག་བསམ་པ་གང་ཡང་མེད། འོན་ཀྱང་གསལ་ཙམ་གྱི་ཤེས་པའི་རྒྱུན་ཆད་ནས་རྡོ་འདྲ་བ་ཞིག་ཡོད་དམ་ཟེར་ན། རྡོ་འདྲ་པོ་མ་རེད། དེ་ནི་འཛིན་མེད་སྟོང་མེད་ཀྱི་ངང་ལ་མཉམ་པར་བཞག་ཅེས་དེ་ལྟ་བུ་ཞིག་བསྒོམ། དེ་ནི་སེམས་ཙམ་པས་འདོད་པའི་ཀུན་གཞི་བདེན་གྲུབ་དེ་མིན། གང་གི་ཕྱིར་ཞེ་ན། ངོ་བོ་སྟོང་པའི་ཆོས་ཉིད་རྟོགས་པ་ཡིན་པས་དབུ་མའི་དགོངས་པ་ཇི་ལྟ་བ་བཞིན་ཡིན། དེ་ལ་དོན་དམ་བྱང་ཆུབ་ཀྱི་སེམས་ཞེས་བྱ། དེ་རིམ་གྱིས་སྦྱངས་ནས་བརྩོན་འགྲུས་བྱས་ན། དངོས་གནས་ཉམས་མྱོང་སྐྱེ་ཐུབ་ཀྱི་རེད། དེ་ལྟར་ཡང་ནས་ཡང་དུ་སྒོམ་པ་དེ་ནི་ཐུན་དུ་བཟུང་ནས་སྒོམ་པ་རེད།
གསུམ་པ་རྗེས་ཐུན་མཚམས་ཀྱི་ཉམས་ལེན་ནི།
ཞེས་ཐུན་དེ་ལས་ཡར་ལྡང་ནས་རྗེས་ཐོབ་ཀྱི་སྐབས་སུ་ཅི་འདྲ་བྱེད་དགོས་ཤེ་ན། ཆོས་ཐམས་ཅད་སྒྱུ་མ་ལྟ་བུ༌། རྨི་ལམ་ལྟ་བུ་ཡིན་པར་བསམ་པ་དང༌། དེ་འདྲའི་ངང་ནས་འགྲོ་འདུག་ཟ་ཉལ་གྱི་སྤྱོད་ལམ་རྣམས་བྱེད་དགོས་སོ། །
གསུམ་པ་ཀུན་རྗོབ་བྱང་ཆུབ་ཀྱི་སེམས་སྒོམ་པ་ལ་གསུམ། སྦྱོར་བ༌། དངོས་གཞི། རྗེས་ཐུན་མཚམས་ཀྱི་ཉམས་ལེན་ནོ། །དང་པོ་སྦྱོར་བའི་ཉམས་ལེན་ནི།
གོང་གི་དེ་ནི་དོན་དམ་བྱང་ཆུབ་མཆོག་ཏུ་སེམས་བསྐྱེད་པའི་སྐོར་ཡིན༌། ད་ལྟའི་སྐབས་འདིར་ཀུན་རྫོབ་བྱང་ཆུབ་ཀྱི་སེམས་བསྒོམ་དགོས༌། དེ་ཡང་སྤྱིར་ཀུན་སློང་ལ་ཕན་སེམས་དང༌། གནོད་སེམས་གཉིས་ཡོད། དེ་ལས་དང་པོ་ནི། སུ་ལ་ཡིན་ནའང་རུང་སྡུག་བསྔལ་ལས་སྐྱོབ་པ་དང༌། བདེ་བ་ལ་དགོད་པར་འདོད་པའི་ཕན་སེམས༌། རྒྱ་ཆེན་པོའམ༌། རྒྱ་ཆུང་ཆུང་ཡིན་ནའང་རུང༌། གཅིག་ལ་དངོས་གནས་དྲང་གནས་ཕན་པ་ཞིག་བྱེད་དགོས་བསམ་པའི་ཀུན་སློང་དེ་ཡིན།
གཉིས་པ་ནི་དེའི་འགལ་ཟླ་ཕན་པ་བྱེད་པ་དེ་ལས་ལྡོག་ཕྱོགས་སུ་གྱུར་པ་སྟེ། གནོད་པ་ཆེན་པོ་ཡིན་ནའང་རུང༌། གནོད་པ་ཆུང་ཆུང་ཡིན་ནའང་རུང༌། གནོད་པ་ཞིག་བྱེད་དགོས་བསམ་པ་ལྟ་བུ་སྟེ། དེ་ལྟར་སྤྱིར་ཕན་སེམས་དང་གནོད་སེམས་རྣམ་པ་གཉིས་ཡོད༌། དེ་གཉིས་ཀྱི་ནང་ནས་ང་རང་ཚོ་ལ་དགོས་པ་དེ་ཕན་སེམས་རེད། མི་དགོས་པ་དེ་གནོད་སེམས་རེད། རྒྱུ་མཚན་གང་ཡིན་ཟེར་ན། ཕན་སེམས་ཀྱི་བསམ་པ་ཞིག་ཡོད་པ་ལ་བརྟེན་ནས། རིམ་པས་གཅིག་གིས་གཅིག་ལ་ཕར་ཕན་བཏགས་པ་དང༌། ཚུར་ཕན་བཏགས་པ་ལ་སོགས་པ་ཕན་པ་རྒྱ་ཆེ་བར་འགྲོ་བ་ཞིག་དང༌། གནོད་སེམས་ལ་བརྟེན་ནས་རིམ་གྱིས་རྒྱ་ཆེར་འཕེལ་བ་སྟེ༌། ཕར་ལ་གནོད་པའི་བསམ་པ་རྐྱང་པ་མ་ཡིན་པ༌། གཅིག་གིས་གཅིག་ལ་གནོད་པ་བསྐྱལ། གནོད་པ་ཆུང་ངུ་གཅིག་ཡིན་ནའང་རུང་སྟེ་གང་ལྟར་ཕར་གནོད་པ་བསྐྱལ། དེའི་ལན་དུ་ཚུར་གནོད་པ་བསྐྱལ། དེས་རང་གཞན་གཉིས་ཀ་ལ་གནོད་པ་དང༌། སྡུག་བསྔལ་འཕེལ་བར་བྱེད་པ་ཡིན་པའི་ཕྱིར། དང་པོ་ཀུན་སློང་གི་སྟེང་ནས་བཅོས་དགོས་པས། ཕན་སེམས་དེ་ཡར་སྤེལ་དགོས་པ་ཞིག་དང༌། གནོད་སེམས་མར་སྤང་དགོས་པ་ཞིག་རེད༌། དེ་ལྟ་བུའི་ཕན་སེམས་དེ་ཡར་སྤེལ་བ་དང༌། གནོད་སེམས་དེ་མར་སྤང་རྒྱུའི་དོན་དུ༌། ང་རང་ཚོའི་རྒྱུད་ལ་བརྟག་དཔྱད་བྱེད་པའི་སྐབས༌། སྤྱིར་རྒྱུ་ཀུན་སློང་རྣམ་པ་གཉིས་ཡོད། དེ་ལས་དང་པོ་བདག་གཅེས་པར་འཛིན་པ་སྟེ། ང་རང་རྩ་ཆེན་པོ་དང༌། གལ་ཆེན་པོ་ཡིན་བསམས་ནས་བདག་གཅེས་པར་འཛིན་པ་གཅིག་དང༌། གཉིས་པ་དེ་ལྟར་མ་ཡིན་པར་སེམས་ཅན་གཞན་ཐམས་ཅད་ཀྱང་ང་རང་བཞིན་དུ་གལ་ཆེན་པོ་རེད༌། སེམས་ཅན་གཞན་སུ་ཡིན་ན་ཡང་སྡུག་བསྔལ་དང་བྲལ་དགོས་པ་ཞིག་དང༌། བདེ་བ་དང་ལྡན་དགོས་པ་ཞིག་རེད་བསམ་པའི་གཞན་གཅེས་པར་འཛིན་པ་སྟེ་དེ་ལྟར་རྣམ་པ་གཉིས་ཡོད་པ་ཡིན༌། དེའི་ནང་ནས་ང་རང་ཚོ་ལ་ད་ལྟ་གཙོ་ཆེ་ཤོས་གང་ཡོད་ཟེར་ན། བདག་གཅེས་པར་འཛིན་པ་དེ་སྟོབས་ཆེན་པོ་ཡོད་རེད།
བདག་གཅེས་པར་འཛིན་པ་དེ་ཡང༌། ཁོ་རང་གི་ངོས་ནས་ཡིན་ན་ཞེ་དྲག་སྡུག་པོ་གང་ཡང་མ་རེད། རང་ལ་ཡག་པོ། སྐྱིད་པོ། བདེ་པོ། དགའ་པོ་དགོས་པ་དེ་ག་རང་རེད་ལ༌། དེ་ནི་དགོས་པ་ཞིག་རེད༌། ཡིན་ན་ཡང་བདག་གཅེས་པར་འཛིན་པ་དེ་འཕེལ་ནས་བདག་གཅེས་པར་འཛིན་པ་དེ་ཆེ་རུ་འགྲོ་བའི་སྐབས་སུ༌། བདག་སྐྱིད་པོ་ཡོང་པའི་ཕྱིར་གཞན་གྱི་རྩ་ནས་ཁེ་བཟང་འདྲ་པོ་ཞིག་འཐོབ་དགོས་པར་བསམ་པ་དང༌། དེ་ཡི་ཆེད་དུ་སྐབས་སྐབས་ལ་གཞན་ལ་གནོད་སེམས་འབྱུང་བ་ཞིག་དང༌།
ཡང་སྐབས་སྐབས་སུ་བདག་གཅེས་པར་འཛིན་པ་དེ་ཤུགས་ཆེན་པོ་ཡོད་པའི་དབང་གིས། གཞན་ལ་ཕྲག་དོག་དང་ང་རྒྱལ་སྐྱེས། དེ་འདྲའི་སྒོ་ནས་གཞན་ལ་གནོད་པའི་བསམ་པ་སྐྱེ་རྒྱུའི་ཉེན་ཁ་ཡོད་པ་ཞིག་དང༌། དེ་བཞིན་བདག་གཅེས་པར་འཛིན་པ་དེ་ག་ཚོད་ཤུགས་ཆེ་ན། གཞན་གཅེས་པར་འཛིན་པ་དེ་ཤུགས་ཆུང་དུ་འགྲོ་གི་རེད། དེ་འདྲ་བའི་ཉེན་ཁ་ཡོད་པ་ལ་བརྟེན་ནས། བདག་གཅེས་པར་འཛིན་པ་དེ་ཤུགས་ཆུང་དུ་གཏོང་བའི་ཐབས་ཤིག་དགོས་པ་དང༌། གལ་ཏེ་གཞན་གཅེས་པར་འཛིན་པ་དེ་ཤུགས་ཆེ་རུ་གཏང་ན༌། དེ་ལ་བརྟེན་ནས་གནོད་སེམས་སོགས་རྣམ་རྟོག་ངན་པ་རྣམས་མར་ཉུང་དུ་འགྲོ་ཐབས་གཅིག་དང༌། ཕན་སེམས་སོགས་བསམ་པ་བཟང་པོ་རྣམས་ཡར་ཆེ་རུ་འགྲོ་བའི་ཐབས་གཅིག་ཡིན་པས། གཙོ་བོ་ང་རང་ཚོས་བློ་སྦྱོང་ཞེས་པ་དེ། ག་རེ་བློ་སྦྱོང་གི་ཡོད་རེད་ཟེར་ན༌། བདག་གཅེས་པར་འཛིན་པ་དེ་ཤུགས་ཆུང་དུ་གཏོང་བའི་ཐབས་ཤེས་ལ་བློ་སྦྱོང་བ་ཡིན༌། དེ་ལྟ་བུའི་ཕྱིར་ན་བདག་གཅེས་འཛིན་དེ་སྤང་དགོས་ཀྱི་ཡོད་རེད། དེ་སྤང་བའི་ཆེད་དུ་བདག་གཅེས་འཛིན་དེ་ཤུགས་ཆུང་དུ་གཏོང་བ་དང༌། གཞན་གཅེས་འཛིན་དེ་ཤུགས་ཆེ་རུ་གཏོང་དགོས༌། དེ་ལྟར་བྱས་ན་ཕན་སེམས་ཆེ་རུ་འགྲོ་གི་ཡོད་རེད། ཕན་སེམས་དེ་ཆེ་རུ་སོང་བ་ལ་བརྟེན་ནས་གཞན་ལ་ཡང་ཕན་ཐོགས་ཡོང་གི་ཡོད་རེད། དེའི་ཤུགས་ཀྱི་ས་རང་ལ་ཡང་ཧ་ཅང་ཡག་ཏུ་འགྲོ་གི་ཡོད། བདག་གཅེས་འཛིན་དེ་ཤུགས་ཆེ་རུ་གཏང་ན་དེ་ལ་བརྟེན་ནས་སྐབས་གཅིག་ལ་གནོད་སེམས་དེ་འཕེལ་རྒྱུའི་ཉེན་ཁ་ཡོད། གནོད་སེམས་ལ་བརྟེན་ནས་གཞན་ལ་ཡང་གནོད་པ་འོང་གི་ཡོད་རེད། དེའི་ཤུགས་ཀྱི་ས་རང་ལའང་བརྒྱུད་ནས་གནོད་པ་ཡོང་གི་ཡོད།
རྒྱུ་མཚན་དེའི་ཕྱིར་ན། ད་ལྟ་བློ་སྦྱོང་གི་སྐབས་ལ་བདག་གཅེས་འཛིན་དེ་སྤང་བྱ་ཡིན་པ་ཞིག་དང༌། བདག་གཅེས་འཛིན་དེ་ཧ་ཅང་སྡུག་པོ་ཡིན་པ་ཞིག་ཤེས་དགོས་པར་གསུངས་ཀྱི་ཡོད༌། དེ་ཡི་གཉེན་པོ་ནི་དོན་དམ་བྱང་ཆུབ་ཀྱི་སེམས་དང༌། ཀུན་རྫོབ་བྱང་ཆུབ་ཀྱི་སེམས་རྣམ་པ་གཉིས་གསུངས་པས། བདག་གཅེས་འཛིན་དེ་སྤོང་བའི་ཕྱིར་དུ། དང་པོར་དོན་དམ་བྱང་ཆུབ་ཏུ་སེམས་བསྐྱེད་པ་ནི། གོང་དུ་གསུངས་པ་ལྟར། ཆོས་རྣམས་རྨི་ལམ་ལྟ་བུར་བསམ། །ཞེས་ཚང་མ་སྙིང་པོ་མེད་པ་རྨི་ལམ་ལྟ་བུ་ཡིན་པ་དང༌། མ་སྐྱེས་རིག་པའི་གཤིས་ལ་དཔྱད། །ཅེས་དང༌། གཉེན་པོ་ཉིད་ཀྱང་རང་སར་གྲོལ༌། །ཞེསརང་གི་སེམས་ཡིན་ནའང་དངོས་པོ་རགས་པ་ལྟ་བུར་མ་གྲུབ་པ་རང་བཞིན་གྱིས་སྙིང་པོ་མེད་པ་དང༌། ངོ་བོ་སྟོང་པ་ཉིད་ཡིན་པ་ཞིག་ལ་བསམ་ན༌། དེ་ལ་བརྟེན་ནས་བདག་གཅེས་འཛིན་དེ་ཡང༌། མར་ཆུང་དུ་འགྲོ་གི་ཡོད་རེད། བདག་གཅེས་འཛིན་དེ་མར་ཆུང་དུ་གཏོང་བའི་ཐབས་དོན་དམ་པའི་གནས་ལུགས་ཀྱི་སྟེང་ནས་བསམ་བློ་བཏང་ན༌། ཚང་མ་སྙིང་པོ་མེད་པ་སྟོང་པ་ཉིད་ཡིན་པ་ལ་བསམ་བློ་བཏང་ནས། བདག་གཅེས་འཛིན་དེ་ཆུང་དུ་གཏོང་བ་དང་རྩ་བ་ནས་སྤང་བའི་ཐབས་ཁྱད་པར་ཅན་ཞིག་ཡིན།
ཡང་གཉིས་པ་ཀུན་རྫོབ་བྱང་ཆུབ་ཀྱི་སེམས་སྒོམ་པའི་སྐབས། དེ་ལྟ་བུའི་ངོ་བོ་སྟོང་པ་ཉིད་ཡིན་པའི་སྐོར་ལ་མ་བསམ་པ་དང༌། སྒྱུ་མ་ལྟ་བུ་ཡིན་པ་དང༌། རྨི་ལམ་ལྟ་བུ་ཡིན་པའི་སྐོར་ལ་ཡང་མ་བསམ་པར༌། ད་ལྟ་ང་རང་ཚོའི་སེམས་གང་ཡིན་པ་དེ་དངོས་གནས་དངོས་པོར་གྲུབ་པ་ནང་བཞིན་དང༌། བདག་དེ་ཡང་ཡོད་པ་ནང་བཞིན་གྱི་དབང་དུ་བཏང་ནས༌། བདག་ཅེས་པ་ཞིག་ཀྱང་ཡོད་ལ༌། གཞན་ཟེར་མཁན་ཞིག་ཀྱང་ཡོད་པ་ལྟ་བུ་ཡིན་པའི་ཕྱིར་ན། ཀུན་རྫོབ་བྱང་ཆུབ་ཀྱི་སེམས་ཞེས་གསུངས་པ་ཡིན། ཀུན་རྫོབ་བྱང་ཆུབ་ཀྱི་སེམས་དེ་རིམ་གྱིས་སྦྱོང་བའི་ཚུལ། རྒྱལ་སྲས་ཞི་བ་ལྷས་བྱང་ཆུབ་སེམས་དཔའི་སྤྱོད་པ་ལ་འཇུག་པ་ལས་གསུངས་པ་ལྟ་བུ་ཞིག་ཡིན་ན། སྤྱིར་བྱང་ཆུབ་ཀྱི་སེམས་དེ་ག་འདྲ་ཡིན་པ། བྱང་ཆུབ་ཀྱི་སེམས་དེ་གང་འདྲའི་གལ་ཆེན་པོ་ཡིན་པ། བྱང་ཆུབ་ཀྱི་སེམས་དེ་སྤེལ་བའི་ཕྱིར་བདག་གཞན་མཉམ་པ་སྒོམ་ཚུལ༌། བདག་གཞན་བརྗེ་བ་སྒོམ་ཚུལ་སོགས་དགོས་པ་དང༌། རྒྱུ་མཚན་དང་བཅས་ཏེ་གསུངས་ཡོད་པར་མ་ཟད་དོན་དག་ཡག་པོ། ཚིག་སྙན་པོ༌། གོ་བདེ་པོར་གསུངས་ཡོད། ཡིན་ན་ཡང་དངོས་གནས་ཉམས་སུ་ལེན་སྐབས་གང་འདྲ་བྱས་ནས་བསྒོམ་དགོས་སམ་སྙམ་ན། མན་ངག་དེ་ཅུང་ཟད་གབ་ཡོད། ད་ལྟ་བློ་སྦྱོང་གི་སྐབས་སུ་དགོས་པ་དང༌། རྒྱུ་མཚན་ནི་སྤྱོད་འཇུག་གི་ནང་ན་གསུངས་པ་ལྟར་ཡིན་ལ། ང་རང་ཚོས་ཉམས་སུ་ལེན་པའི་སྐབས་སུ་འདི་ལྟར་བྱས་ནས་སྒོམ་དགོས་ཞེས་གསལ་པོར་གསུངས་པ་དེ་ལྟར་ཀུན་རྫོབ་བྱང་ཆུབ་ཀྱི་སེམས་འདི་བསྒོམ་དགོས་པ་ཡིན།
དེ་ཡང་སྤྱིར་ང་རང་ཚོས་ཕན་སེམས་དེ་སྤེལ་དགོས་ཏེ། སྤེལ་ནས་ཕན་སེམས་ཆེན་པོ་ཞིག་ཡོད་ན། ག་དུས་ཡིན་ནའང་ཕན་བཏགས་པའི་བློ་སྐྱེས་ཀྱི་ཡོད། དེ་ལ་སྤྱིར་སེམས་ཅན་གྱི་སྡུག་བསྔལ་ལ་ཕན་བཏགས་ཐུབ་པ་ཞིག་དང༌། ཕན་བཏགས་མི་ཐུབ་པ་ཞིག་ཀྱང་ཡོད། ཡིན་ན་ཡང་ཕན་སེམས་དེ་ཡོད་ན་ཕན་བཏགས་ཐུབ་པའི་དུས་སྐབས་ག་དུས་བྱུང་ནའང་དེ་ལ་ཕན་བཏགས་ནས་དོན་ཡག་པོ་ཞིག་འགྲུབ་ཐུབ་ཀྱི་རེད།
རྒྱུ་མཚན་དེའི་ཕྱིར་ད་ལྟ་ཕན་སེམས་སྤེལ་བའི་ཆེད་གལ་ཆེ་བ་དེ་གང་ཡིན་ཟེར་ན། སྙིང་རྗེ་རེད་ལ༌། སྙིང་རྗེ་དེ་ཧ་ཅང་རྩ་ཆེན་པོ་རེད་གསུངས་ཡོད་རེད། དེ་ཡང་དཔལ་ལྡན་ཟླ་བ་གྲགས་པས་དབུ་མ་ལ་འཇུག་པའི་ནང་དུ། ཐོག་མར་མཆོད་བརྗོད་ཀྱི་སྐབས་སུ་ཁོང་གིས།
གང་ཕྱིར་བརྩེ་ཉིད་རྒྱལ་བའི་ལོ་ཐོག་ཕུན་ཚོགས་འདིའི། །
ས་བོན་དང་ནི་སྤེལ་ལ་ཆུ་འདྲ་ཡུན་རིང་དུ། །
ལོངས་སྤྱོད་གནས་ལ་སྨིན་པ་ལྟ་བུར་འདོད་གྱུར་པ། །
དེ་ཕྱིར་བདག་གིས་ཐོག་མར་སྙིང་རྗེ་བསྟོད་པར་བགྱི། །
ཞེས་གཞན་སུ་ལའང་ཕྱག་འཚལ་བ་དང༌། མཆོད་པར་བརྗོད་པ་མ་མཛད་པར་སྙིང་རྗེ་ལ་མཆོད་པར་བརྗོད་པ་རེད༌། དེའི་རྒྱུ་མཚན་ཡང་སྤྱིར་འཇིག་རྟེན་གྱི་ཁམས་སུ་ཉན་ཐོས་དགྲ་བཅོམ་པ་དང༌། དེ་བཞིན་དུ་རང་རྒྱལ་དགྲ་བཅོམ་པ་མང་པོ་བྱུང་ཡོད༌། དེ་དག་གང་ལ་བརྟེན་ནས་བྱུང་ན༌། སངས་རྒྱས་ཀྱི་ས་གསུངས་པའི་ཆོས་ལ་བརྟེན་ནས་བྱུང༌། དེའི་ཕྱིར་ན་ཉན་ཐོས་དང་རང་སངས་རྒྱས་ལ་ཕྱག་འཚལ་བ་ལས༌། སངས་རྒྱས་ལ་ཕྱག་འཚལ་དགོས་པ་ཞིག་ཡོད། སངས་རྒྱས་དེ་གང་འདྲ་བྱས་ནས་བྱུང་ན། སངས་རྒྱས་དེ་དང་པོ་བྱང་ཆུབ་སེམས་དཔའ་ལ་བརྟེན་ནས་བྱུང་སྟེ༌། སངས་རྒྱས་དང་པོ་ནས་སངས་རྒྱས་པ་མ་རེད༌། དང་པོ་སོ་སོ་སྐྱེ་བོ་ཡིན་པ་ལ་ཀུན་རྫོབ་བྱང་ཆུབ་ཀྱི་སེམས་དང༌། དོན་དམ་བྱང་ཆུབ་ཀྱི་སེམས་བསྐྱེད་པ་ལ་བརྟེན་ནས་བྱང་ཆུབ་སེམས་དཔར་འགྱུར་བ་རེད། དེའི་ཕྱིར་སངས་རྒྱས་ལས་ཀྱང་བྱང་ཆུབ་སེམས་དཔའ་ལ་ཕྱག་འཚལ་ན་དགོས་པ་ཆེ་བ་རེད༌། བྱང་ཆུབ་སེམས་དཔའ་དེ་གང་ལས་བྱུང་ན༌། དང་པོ་སེམས་ཅན་ཐམས་ཅད་ལ་སྙིང་རྗེ་ཡག་པོ་ཞིག་བསྐྱེད་དེ༌། སྙིང་རྗེའི་སེམས་དང་བྱང་ཆུབ་ཀྱི་སེམས་ཡོད་པ་ལ་བརྟེན་ནས་བྱུང་བ་རེད༌། དེའི་ཕྱིར་ན་ང་རང་ཚོས་དངོས་གནས་དྲང་གནས་མོས་པ་བྱེད་པའི་ཡུལ་དང༌། དད་པ་བསྐྱེད་པའི་ཡུལ་དེ་སྙིང་རྗེ་རེད༌། འཇིག་རྟེན་གྱི་ཁམས་འདི་ལ་བདེ་སྐྱིད་དང༌། ལོངས་སྤྱོད་ཚང་མ་འབྱུང་སའི་རྩ་བ་དེ་སྙིང་རྗེ་རེད། དེའི་ཕྱིར་ན་གལ་ཆེ་ཤོས་དེ་སྙིང་རྗེ་ལ་གནང་བ་རེད།
སྙིང་རྗེ་དེ་ལ་ཡང༌། སྤྱིར་བཏང་གི་སྙིང་རྗེ་དཀྱུས་མ་གཅིག་དང༌། སྙིང་རྗེ་ཁྱད་པར་ཅན་གཉིས་ཡོད༌། དེ་ལས་སྙིང་རྗེ་ཁྱད་པར་ཅན་ནི༌། བྱང་ཆུབ་ཀྱི་སེམས་རེད་ལ། བྱང་ཆུབ་ཀྱི་སེམས་དེ་སྤྱིར་བཏང་སེམས་ཅན་ཐམས་ཅད་ལ་སྙིང་རྗེ་ཡོད་པ་དང༌། ལྷག་པར་སེམས་ཅན་སྡུག་བསྔལ་ཅན་ལ་སྙིང་རྗེ་ཡོད་པ་དང༌། དེ་བཞིན་དུ་སེམས་ཅན་བདེ་བ་ཅན་ཡིན་ནའང་གནས་སྐབས་བདེ་བ་ཡོད་ཀྱང༌། སྐབས་སྐབས་ལ་སྡུག་བསྔལ་མྱོང་། བའི་དུས་སྐབས་ཡོང་གི་ཡོད་རེད༌། དེའི་ཕྱིར་སུ་ལ་ཡིན་ནའང་སྙིང་རྗེ་བསྐྱེད་པའི་ཡུལ་ཞིག་ཡིན༌། སྙིང་རྗེ་དེ་ཡང་སྙིང་རྗེ་ལྐུགས་པ་ལྟ་བུ་མ་ཡིན་པར༌། སྙིང་རྗེ་དེ་ལ་གལ་ཆེ་ཤོས་ཤེས་རབ་དང་ལྡན་པ་ཡག་པོ་ཞིག་དགོས་ཏེ༌། སྙིང་རྗེ་ཤེས་རབ་དང་ལྡན་པ་ཞིག་ལ་བྱང་ཆུབ་ཀྱི་སེམས་ཞེས་གསུངས་པ་རེད༌། སྙིང་རྗེ་དེ་ལ་བརྟེན་ནས་སེམས་ཅན་ལ་ཕན་པ་བསྒྲུབ་ཤེས་པ༌། ཕན་པ་བསྒྲུབ་ཐུབ་པ༌། ལག་ལེན་བསྟར་ཐུབ་པ་དེ་བྱང་ཆུབ་ཀྱི་སེམས་ཡིན། དེ་ལྟ་བུ་ཀུན་རྫོབ་བྱང་ཆུབ་ཀྱི་སེམས་དེ་ལ་ཡང༌། སྤྱིར་དུ་ང་རང་ཚོས་བྱང་ཆུབ་སེམས་ལ་དང་པོ་བློ་སྦྱངས་ནས་བྱང་ཆུབ་མཆོག་ཏུ་སེམས་བསྐྱེད་ཐུབ་པ་ཞིག་དགོས་པ་དང༌། དེ་ཡང་ང་རང་ཚོའི་བསམ་བློ་དེ་ཧ་ཅང་ཡག་པོ་ཞིག་དང༌། སེམས་ཀྱི་ཀུན་སློང་དེ་ཡག་པོ་ཞིག་ལ་བསྒྱུར་དགོས་པ་ཡིན་ནོ། །
གཉིས་པ་དངོས་གཞི་ལ་བཞི། གཏོང་ལེན་གྱི་སྒོ་ནས་སྦྱང་བའི་ཐབས། དེ་ཡང་རླུང་ལ་བསྐྱོན་ཏ་བསྒོམ་པའི་ཐབས༌། དེབསྒོམ་པས་ཕྲལ་ཕུགས་ཀྱི་ཕན་ཡན་བསྟན་པ། དོགས་པ་སྤོང་བའོ། །དང་པོ་གཏོང་ལེན་གྱི་སྒོ་ནས་སྦྱང་བའི་ཐབས་ནི།
ཞེས་བློ་སྦྱོང་དེས་ཀུན་རྫོབ་བྱང་ཆུབ་སེམས་ག་འདྲ་བྱས་ནས་སྦྱང་དགོས་ཀྱི་ཡོད་ཟེར་ན༌། ཕར་གཏོང་དགོས་པ་ཞིག་དང༌། ཚུར་ལེན་དགོས་པ་ཞིག་སྟེ་རྣམ་པ་གཉིས་ཡོད། དེ་ཡང་ང་རང་ཚོར་བདག་གཅེས་འཛིན་དེ་ཤུགས་ཆེན་པོ་ཡོད་པའི་སྐབས་ལ། ང་རང་ཚོའི་སེམས་ཀྱི་ཀུན་སློང་དེ་ག་འདྲ་ཡོད་དམ་ཞེ་ན། རང་གི་བདག་གཅེས་འཛིན་དེ་ཤུགས་ཆེན་པོ་ཡོད་པ་ལ་བརྟེན་ནས་གཞན་ལ་གཅེས་འཛིན་དེ་ཙམ་མེད། དེ་མེད་པ་ལ་བརྟེན་ནས་གཞན་གྱི་བདེ་སྐྱིད་དེ་ཚུར་ལེན་དགོས་པ་འདྲ་བ་ཞིག་བསམ་པ་འོང༌། སྤྱིར་སོ་སོའི་སེམས་ལ་ཀུན་སློང་གི་ཁྱད་པར་ཡོད་མོད། ཡིན་ནའང་ཕལ་ཆེར་གཞན་གྱི་བདེ་བ་དེ་ཚུར་ལེན་དགོས་པ་ཞིག་དང༌། རང་གི་སྡུག་བསྔལ་དེ་ཕར་གཏང་དགོས་པ་ཞིག་རང་བཞིན་གྱིས་སེམས་ཀྱི་གོམས་ཕྱོགས་ལ་ཡོད། ད་དེ་ཚུར་བསྒྱུར་ནས་རང་གི་བདེ་སྐྱིད་དེ་གཞན་ལ་ཕར་བཏང་སྟེ། ཡིན་གཅིག་མིན་གཅིག་རང་གིས་སེམས་ཅན་དེ་ཚོར་སྙིང་རྗེ་སྐྱེ་ཐུབ་པ་ཞིག་དང༌། སེམས་ཅན་དེ་ཚོ་སྡུག་བསྔལ་དང་བྲལ་བ་ཞིག་སེམས་ཅན་དེ་ཚོ་བདེ་སྐྱིད་དང་ལྡན་པ་ཞིག་འོང་དགོས་པའི་ཕྱིར་ན། བདེ་སྐྱིད་དང་ལོངས་སྤྱོད་དེ་ཚོ་སེམས་ཅན་གཞན་ལ་གཏོང་དགོས་པ་ཞིག་དང༌། དེ་བཞིན་དུ་གཞན་གྱི་སྡུག་བསྔལ་དང་ཉེས་པ་ལ་སོགས་པ་རྣམས་ང་རང་གིས་ཚུར་ལེན་དགོས་རྒྱུ་ཞིག་ཡིན།
དེ་ཡང་སྒོམ་པའི་ཚུལ་རང་གི་བདེ་སྐྱེད་དེ་ཕར་གཏོང་བ་དང༌། གཞན་གྱི་སྡུག་བསྔལ་དེ་ཚུར་ལེན་པ་གཉིས་པོ་སྤེལ་མར་སྦྱངས་ནས། ཡང་དང་ཡང་དུ་དེ་འདྲ་བྱས་ནས་བསྒོམས་ཏེ་བསམ་བློ་གཏང་ན། དེས་བདག་གཅེས་འཛིན་དེ་ཆུང་དུ་འགྲོ་བ་དང༌། གཞན་གཅེས་པར་འཛིན་པ་དེ་ཡར་ཆེ་རུ་འགྲོ་བ། དེ་ལ་བརྟེན་ནས་ཕན་སེམས་དེ་ག་ཚད་ཡིན་ནའང་ཡར་ཇེ་ཆེར་འཕེལ་འགྲོ་རྒྱུ་ཡོད་པ་ཞིག་དང༌། གནོད་སེམས་དེ་ག་ཚད་ཡིན་ནའང་མར་ཆུང་དུ་འགྲོ་བ་ཡིན་པའི་ཕྱིར་ན། གཏོང་ལེན་གཉིས་པོ་སྤེལ་མར་སྦྱངས། །ཞེས་པ་དེ་ཀུན་རྫོབ་བྱང་ཆུབ་ཀྱི་སེམས་བསམ་པ་བཟང་པོ་དེ། ཡར་གོང་ནས་གོང་དུ་འཕེལ་བའི་ཕྱིར་དུ་སྒོམ་པ་ཡིན་ནོ། །
གཉིས་པ་ད་ཡང་རླུང་ལ་བསྐྱོན་ཏ་བསྒོམ་པའི་ཐབས་ནི།
སྤྱིར་བཏང་གི་བདེ་སྐྱིད་དང་ལོངས་སྤྱོད་དེ་གཞན་ལ་ཕར་བཏང་བ་དང༌། གཞན་གྱི་སྡུག་བསྔལ་དེ་ཚོ་ཚུར་ལེན་པའི་ཀུན་སློང་དེ་སྤེལ་དགོས་ལ། དེ་སྤེལ་ཐབས་ཀྱི་ཕྱིར་དུ་ང་རང་ཚོས་ཉམས་སུ་ལེན་པའི་སྐབས། བློ་སྦྱོང་གི་ཚིགས་བཅད་ནང་ན་གང་གསུངས་པ་ནི།
ཞེས་གསུངས་ཡོད། དེ་ཡང་ང་རང་ཚོའི་དམིགས་པ་ཡག་པོ་ཞིག་ཉམས་ལེན་ཡག་པོ་ཞིག་འོང་བའི་ཐབས་ལ་གཏོང་ལེན་དེ་གཉིས་རླུང་ལ་བསྐྱོན་ཏེ་སྒོམ་དགོས་པས། དབུགས་འབྱིན་རྔུབ་ལ་བརྟེན་ནས་བསྒོམ་པ་ཡིན། དེ་ཡང་ང་རང་ཚོས་སྐབས་སྐབས་ལ་སེམས་ཅན་མང་པོ་བསྒོམ་ན་ཡང་འདྲ། སྐབས་སྐབས་སུ་སེམས་ཅན་རེ་རེ་གཉིས་རེ་བསྒོམ་ནའང་འདྲ། སྐབས་སྐབས་སུ་སེམས་ཅན་སྡུག་བསྔལ་ཅན་བསྒོམ་ན་ཡང་འདྲ། དེ་ལྟ་བུ་རྣམས་རང་གི་མདུན་དུ་བསྒོམས་ནས༌། ང་རང་གིས་རླུང་ངམ་དབུགས་དེ་ཚུར་རྔུབ་པའི་སྐབས་སུ༌། སེམས་ཅན་སྡུག་བསྔལ་ཅན་དང༌། སེམས་ཅན་དེ་རྣམས་ཀྱི་གནས་སྐབས་འབྲས་བུའི་སྡུག་བསྔལ་གྱི་དབང་དུ་བྱས་ན༌། ཁོ་རང་ཚོའི་ལུས་མ་བདེ་བ་དང་སེམས་མ་བདེ་བ་དང༌། ལུས་སྡུག་བསྔལ་བ་དང་སེམས་སྡུག་བསྔལ་བ་ལ་སོགས་པའི་སྡུག་བསྔལ།
དེའི་རྒྱུའི་དབང་དུ་བྱས་ན། གནས་སྐབས་བདེ་བ་དང་ལྡན་ན་ཡང་འདྲ། སྡུག་བསྔལ་དང་ལྡན་ནའང་འདྲ་སྟེ། སྡུག་བསྔལ་འབྱུང་བའི་རྒྱུ༌། ལས་མི་དགེ་བ་བསགས་པ་དང༌། དེ་བཞིན་དུ་སེམས་ཉོན་མོངས་པ་དང་ལྡན་པ་སྟེ། སེམས་ཀྱི་སྟེང་དུ་འདོད་ཆགས་དང༌། ཞེ་སྡང་དང༌། གཏི་མུག་དང༌། ང་རྒྱལ་དང༌། ཕྲག་དོག་ལ་སོགས་པ་ཡོད་པར་བརྟེན། དེ་རིམ་གྱིས་འཕེལ་ནས༌། མ་འོངས་པ་ལ་སྡུག་བསྔལ་འབྱུང་བའི་རྒྱུ་ཆེན་པོར་འགྱུར་བས། དེ་རྣམས་ང་རང་གིས་རླུང་ཚུར་རྔུབ་ཡོང་བའི་སྐབས་སུ་ཚུར་ལེན་པར་སྒོམ་པ་སྟེ། དེ་ཡང་སེམས་ཅན་དེ་ཚོའི་འབྲས་བུ་སྡུག་བསྔལ་བ་དང༌། རྒྱུ་ལས་དང་ཉོན་མོངས་པ་གང་ཡོད་པ་དེ་རྣམས། ང་རང་གི་རླུང་དེས་ཚུར་བསྡུས་ནས་རང་ལ་ཚུར་ལེན་པ་ཡིན་བསམ་པ་ཞིག་དང༌། དེ་ནས་རང་གི་དབུགས་དེ་ཕར་བཏང་བའི་སྐབས་སུ༌། ང་རང་ལ་ཡོད་པའི་གནས་སྐབས་ཀྱི་འབྲས་བུ། ལུས་བདེ་བ། སེམས་བདེ་བ་ལོངས་སྤྱོད་དང་ལྡན་པ་ཕུན་སུམ་ཚོགས་པ་དང་ལྡན་པ་ང་རང་ལ་གང་ཡོད་པ་དེ་དང༌། དེ་འབྱུང་བའི་རྒྱུ་རང་གི་སེམས་ཀྱི་སྟེང་དུ་ཀུན་སློང་བཟང་པོ་གང་ཡོད་པ་དེ་དག་དང༌། བྱམས་སྙིང་རྗེ་བྱང་ཆུབ་ཀྱི་སེམས་ཇི་ལྟར་ཡོད་པ་དང༌། དགེ་བའི་རྩ་བ་བསགས་པ་དེ་རྣམས། སེམས་ཅན་ཐམས་ཅད་ལ་ཕན་པའི་ཕྱིར་དུ་ཕར་སྦྱིན་པ་བཏང་བ་ཡིན་བསམས་ནས། དབུགས་ཕར་བཏང་བའི་སྐབས་སུ་དེ་ཚོ་ལ་བྱིན་ནས་དེ་ཚོར་ཐོབ་སོང་བསམས་པ་དང༌། དེ་ནས་ཡང་བསྐྱར་དུ་ཚུར་དབུགས་རྔུབ་པ་དང༌། ཡང་ཕར་དབུགས་བཏང་བ་དང༌། ཡང་བསྐྱར་དུ་ཚུར་དབུགས་རྔུབ་པ་དང་ཕར་བཏང་བ་དེ་དང་སྦྲགས་ནས། ཡང་ནས་ཡང་དུ་བདེ་སྡུག་གཏོང་ལེན་གཉིས་པོ་དེ་བསྒོམ་ན། དེ་ནས་རིམ་པས་གོམས་ནས་རང་བཞིན་གྱིས་ཕན་སེམས་དང༌། བསམ་པ་བཟང་པོ་གོང་ནས་གོང་དུ་འཕེལ་ཞིང༌། གཞན་ལ་གཅེས་པར་འཛིན་པ་དེ་གོང་ནས་གོང་དུ་འཕེལ། བདག་ལ་གཅེས་པར་འཛིན་པ་དེ་ཆུང་དུ་འགྲོ། དེའི་ཕྱིར་དང་པོ་གཙོ་བོ་གཏོང་ལེན་གཉིས་པོ་སྦྱང་ཐབས་དང༌། དེ་ཡང་རླུང་ལ་བསྐྱོན་ཏེ་བསྒོམ་ཐབས་དེ་བསྟན་པ་ཡིན་ནོ། །
གསུམ་པ་དེ་བསྒོམ་པའི་འཕྲལ་ཕུགས་ཀྱི་ཕན་ཡོན་བསྟན་པ་ནི།
དེ་ལྟ་བུ་བསྒོམས་པ་ལ་བརྟེན་ནས་ང་རང་ཚོར་ཕན་ཐོགས་ཆེན་པོ་དང་ལྡན་པ་སྟེ། རིམ་གྱིས་བདག་གཅེས་འཛིན་དེ་ཆུང་དུ་འགྲོ་བ་དང༌། གཞན་གཅེས་འཛིན་དེ་ཤུགས་ཆེ་རུ་འགྲོ་བས་དེ་ལ་དགོས་པ་ཆེན་པོ་ཡོད། དེ་ནི་གནས་སྐབས་ཙམ་ལ་ཡང་ཕན་ཐོགས་ཆེན་པོ་དང༌། མཐར་ཐུག་ལ་ཡང་ཕན་ཐོགས་ཆེན་པོ་ཡིན་ཏེ། གནས་སྐབས་ཀྱི་དབང་དུ་བྱས་ན་རང་གི་ཉོན་མོངས་པ་རྣམས་ཤུགས་ཆུང་དུ་འགྲོ༌། ཉོན་མོངས་པ་དེ་དག་ཤུགས་ཆུང་དུ་སོང་ན། དེ་ལ་བརྟེན་ནས་རང་གི་སེམས་ལ་སྡུག་བསྔལ་དང༌། ཐེ་ཚོམ་དང༌། ལོག་རྟོག་རྣམས་ཆུང་དུ་འགྲོ་ཞིང༌། དེ་ལ་བརྟེན་ནས་ལུས་ལ་སྡུག་བསྔལ་ལ་སོགས་པ་ཡང་ཆུང་དུ་འགྲོ་བ་ནི་གནས་སྐབས་ཀྱི་ཕན་ཡོན་དང༌།
མཐར་ཐུག་ཐར་པ་དང་ཐམས་ཅད་མཁྱེན་པའི་ལམ་གྱི་ཆོས་རྣམས་སྒྲུབ་པའི་ཐབས་རྣམས་ཀྱང་རང་བཞིན་གྱིས་གོམས་པར་འགྱུར། བདག་གཅེས་འཛིན་ཆུང་དུ་འགྲོ་བ་དང༌། གཞན་གཅེས་འཛིན་ཆེ་རུ་སོང་ན། བསམ་པ་བཟང་པོ་རང་བཞིན་གྱིས་འབྱུང་བ་དང༌། དེ་ལ་བརྟེན་ནས་གཞན་ལ་ཕན་ཐོགས་པ་ཡང་རང་བཞིན་གྱིས་འབྱུང་ཞིང༌། རང་ལ་ཕན་ཐོགས་པ་ཡང་ཤུགས་ཀྱི་ས་འབྱུང་བ་ཡིན་པའི་ཕྱིར་ན། གཏོང་ལེན་གཉིས་པོ་སྤེལ་མར་བསྒོམ། །དེ་གཉིས་རླུང་ལ་བསྐྱོན་ཏེ་བྱ། །ཞེས་པ་དེ་བློ་སྦྱོང་གི་དངོས་གཞི་ལ་གསུངས་ཡོད་པས། ཕན་ཐོགས་ཆེན་པོ་ཡོད།
བཞི་པ་དགོས་པ་སྤོང་བ་ནི།
དེ་ལྟ་བུའི་གཏོང་ལེན་གཉིས་པོ་དེ་སྒོམ་པའི་སྐབས་སུ། ལས་དང་པོ་བ་ལ་འཇིགས་སྐྲག་འདྲ་བ་ཡང་འབྱུང་སྲིད། འཇིགས་སྐྲག་ཇི་ལྟར་འབྱུང་ན། རང་གིས་གཏོང་ལེན་གྱི་དམིགས་པ་བྱས་ནས་བསྒོམས་པས། ང་རང་གི་བདེ་སྐྱིད་དང་ཡོན་ཏན་ཚང་མ་ཕར་བཏང་ནས། རང་ལ་གང་ཡང་མེད་པ་ཞིག་དང༌། སེམས་ཅན་གྱི་སྡུག་བསྔལ་དང་ཉོན་མོངས་པ་ཐམས་ཅད་ཚུར་ལེན་པ་ལ་བརྟེན་ནས། ང་རང་ལ་སྡུག་བསྔལ་དང་རྐྱེན་ངན་པ་མང་པོ་ཞིག་འབྱུང་གི་རེད་བསམ་པའི་འཇིགས་སྐྲག་དང༌།
ཡང་སྐབས་སྐབས་སུ་ང་རང་ལ་མ་བདེ་བ་ཅུང་ཟད་ཙམ་བྱུང་ན། དེ་ངས་གཏོང་ལེན་བསྒོམས་ནས་བྱུང་བ་ཡིན་པ་འདྲ་བསམ་པའི་དོགས་པ་ཡང་སྐྱེ་སྲིད་ཀྱི་རེད། སྐྱེ་སྲིད་དུས་དེ་ལ་ཡང་བསྐྱར་འཇིགས་སྐྲག་སྐྱེ་ཡི་རེད། ཡིན་ན་ཡང་འཇིགས་སྐྲག་སྐྱེད་གོས་པ་དེ་འདྲ་ཡོད་མ་རེད་ལ། འཇིགས་སྐྲག་སྐྱེ་དགོས་ཀྱི་མ་རེད།
དེའི་རྒྱུ་མཚན་གང་ཡིན་ཟེར་ན། སེམས་ཅན་གྱི་བདེ་སྡུག་དེ་སོ་སོའི་ལས་དང་ཉོན་མོངས་པ་ལ་བརྟེན་ནས་ཡོང་གི་ཡོད་རེད། དེས་ན་སྡུག་བསྔལ་དེ་དག་སོ་སོའི་ལས་དང་ཉོན་མོངས་པ་ལ་བརྟེན་ནས་ཡོང་གི་ཡོད་རེད་མ་གཏོགས། ང་རང་ཚོས་དབུགས་ལ་བརྟེན་ནས་ཡར་རྔུབ་གཞག་རྒྱུ་ཡོད་པ་དེ་འདྲ་མ་རེད། དེ་བཞིན་དུ་བདེ་བ་ཡིན་ནའང་སོ་སོའི་ལས་ལ་བརྟེན་ནས་འབྱུང་གི་ཡོད་པས། ང་རང་ཚོས་དབུགས་བཏང་བ་ལ་བརྟེན་ནས་ཕར་སྤྲད་གཞག་རྒྱུ་ཡོད་པ་དེ་འདྲ་མ་རེད། དེའི་ཕྱིར་ན་གཏོང་ལེན་སྒོམ་པ་དེ་ལ་འཇིགས་སྐྲག་སྐྱེ་དགོས་པ་གང་ཡང་ཡོད་མ་རེད། འོ་ན་ང་རང་ཚོས་བདེ་བ་ཕར་སྦྱིན་རྒྱུ་ཡང་མེད། སྡུག་བསྔལ་ཚུར་ལེན་རྒྱུ་ཡང་མེད་ན། དེ་བསྒོམ་ནས་ཕན་པ་ཅི་ཞིག་ཡོད། དངོས་གནས་བྱས་ན་གང་ཡང་ཐུབ་ཀྱི་མི་འདུག །རླུང་ལ་བརྟེན་ནས་གཏོང་ལེན་བསྒོམས་པ་དེ་ལ་དགོས་པ་ཅི་ཞིག་ཡོད་བསམ་ན། དེ་ལ་དགོས་པ་ཡོད་དེ། གནས་སྐབས་ཀྱི་སྡུག་བསྔལ་ལམ་སང་དབུགས་ལ་བརྟེན་ནས་ཚུར་ལེན་པའི་ཐབས་དང༌། བདེ་སྐྱིད་དེ་དབུགས་ལ་བརྟེན་ནས་ཕར་བཏང་བའི་ཐབས་ཀྱི་ཆེད་དུ་སྒོམ་གྱི་ཡོད་མ་རེད།
གང་གི་ཆེད་དུ་སྒོམ་པ་ནི། གོང་དུ་ཞུས་པ་ནང་བཞིན་བདག་གཅེས་འཛིན་དེ་ཤུགས་ཆུང་དུ་གཏོང་ཐབས་དང༌། གཞན་གཅེས་འཛིན་དེ་ཤུགས་ཆེ་རུ་གཏོང་ཐབས་ལ་བརྟེན་ནས་སྒོམ་པ་རེད། དེའི་ཕྱིར་ན་བདག་གཅེས་འཛིན་དེ་ཤུགས་ཆུང་དུ་སོང༌། གཞན་གཅེས་འཛིན་དེ་ཤུགས་ཆེ་རུ་སོང་ན། དེའི་སྟོབས་ཀྱི་ས་སེམས་ཅན་ལ་ཕན་ཐོགས་ཀྱི་རེད། རང་བཞིན་གྱིས་སེམས་ཅན་ཀྱི་སྡུག་བསྔལ་ལེན་པ་ལྟ་བུ་ཐུབ་ཀྱི་རེད། རང་བཞིན་གྱིས་སེམས་ཅན་ལ་བདེ་བ་སྦྱིན་ཐུབ་པ་ཡོང་གི་རེད། དེའི་ཕྱིར་གཏོང་ལེན་སྒོམ་པ་ལ་དགོས་པ་མེད་པ་མ་ཡིན་པར་དགོས་པ་ཆེན་པོ་ཡོད།
དེ་ལྟར་ཁ་ཤས་ལ་འཇིགས་སྐྲག་སྐྱེས་པ་བཞིན། ཡང་ཁ་ཤས་ལ་རེ་བ་ཡང་ཆེན་པོ་སྐྱེས་ཀྱི་ཡོད། དཔེར་ན་རང་གིས་སྙིང་ནས་བརྩེ་བ་ཡོད་པ་ཞིག་ལ་སྡུག་བསྔལ་འབྱུང་བའི་སྐབས། སྡུག་བསྔལ་དེ་ལེན་གྱི་ཡིན་བསམས་ནས། དབུགས་ལ་བརྟེན་ནས་བསྒོམས་ཏེ་སྡུག་བསྔལ་བླངས་ན་ཡང་ལེན་མ་ཐུབ་པས། ད་ངས་ཡུན་རིང་པོ་བསྒོམས་རུང་གང་ཡང་ཕན་མ་སོང༌། དེ་ལ་སྙིང་པོ་གང་ཡང་མི་འདུག་བསམ་པའི་དོགས་པ་ཡོང་སྲིད། ཡིན་ན་ཡང་དེར་རེ་ཐག་ཆད་དགོས་པ་གང་ཡང་མེད། དངོས་གནས་ལམ་སང་དབུགས་ལ་བརྟེན་ནས་སྡུག་བསྔལ་བླངས་བཞག་པ་ལྟ་བུ་ཡོང་གི་ཡོད་མ་རེད་དེ། སེམས་པ་བཟང་པོ་དེ་ནུས་པ་ཆེན་པོ་ཡིན་པས༌། དེའི་ཕྱིར་སྐབས་སྐབས་ལ་གནས་སྐབས་ཕན་པ་ཡང་ཡོང་སྲིད་ཀྱི་རེད། སྐབས་སྐབས་ལ་གནས་སྐབས་མ་ཕན་པ་ཡང་ཡོང༌། དེ་བཞིན་མཐར་ཐུག་གི་དབང་དུ་བྱས་ན་ཕན་པ་ཆེན་པོ་འབྱུང་སྟེ། ང་རང་གིས་བདག་གཅེས་འཛིན་དེ་སྤངས། གཞན་གཅེས་འཛིན་དེ་སྤེལ་ན་མ་འོངས་པ་ལ་རིམ་པས་དངོས་གནས་དྲང་གནས་ཀྱི་ཕན་ཐོགས་རྒྱ་ཆེན་པོ་ཡོང་གི་རེད། དེའི་ཕྱིར་ན་རེ་བ་མེད་པ་མིན་པས༌། དེ་བསྒོམས་ནས་རེ་བ་གང་ཡང་མི་འདུག་བསམ་དགོས་དོན་མེད། དེ་བཞིན་འཇིགས་སྐྲག་མི་སྐྱེ་བའི་ཕྱིར། དང་པོ་ང་རང་ཚོའི་ལུས་ཀྱི་ནང་ན་རང་གཅེས་པར་འཛིན་པའི་བདག་གཅེས་འཛིན་དེ་ཧ་ཅང་ཆེན་པོ་ཞིག་ཡོད་པར་བསམས་ནས། ང་རང་གིས་སེམས་ཅན་གྱི་སྡུག་བསྔལ་དེ་རླུང་དང་སྦྲགས་ནས་རིམ་པས་ཚུར་ལེན། དེ་ལྟར་བླངས་པ་དེ་བདག་གཅེས་འཛིན་གྱི་མགོ་ལ་བརྒྱབས་ནས། བདག་གཅེས་འཛིན་དེ་ཆུང་དུ་ཆུང་དུ་སོང་བར་བསྒོམས་ན། དེས་དངོས་གནས་འཇིགས་སྐྲག་ཀྱང་མི་སྐྱེ་བར་བདག་གཅེས་འཛིན་ཆུང་དུ་གཏོང་བའི་ཆེད་དུ་ཡིན་བསམ་པ་ཡང་ཡོང་གི་ཡོད།
གསུམ་པ་རྗེས་ཐུན་མཚམས་ཀྱི་ཉམས་ལེན་ནི།
དངོས་གཞི་དེ་ལྟ་བུ་ཡང་དང་ཡང་དུ་བསྒོམས་ནས། དེའི་རྗེས་སུ་ཐུན་མཚམས་ཀྱི་ཉམས་ལེན་ནམ། ཁ་ཤས་ཀྱི་ས་རྗེས་ཐོབ་ཀྱང་གསུངས་ཀྱི་ཡོད༌། གང་ལྟར་ཡང་རུང་ཐུན་མཚམས་ལ་གང་བསྒོམ་དགོས་ཀྱི་ཡོད་ཅེ་ན། ཐུན་མཚམས་ཀྱི་ཉམས་ལེན་ལ།
ཞེས་ང་རང་ཚོའི་སེམས་དང་རྣམ་ཤེས་ཀྱི་ས་སྐབས་སྐབས་སུ་ཡུལ་ཡག་པོ། མཛེས་པོ། དགའ་པོ། རིན་ཐང་ཆེ་བ་དེ་འདྲ་མཐོང་དུས། དེ་ལ་ང་རང་ཚོས་ཆགས་ཞེན་སྐྱེ་ཡི་རེད༌། ཆགས་ཞེན་སྐྱེ་བའི་སྐབས་སུ་ཉམས་ལེན་བྱེད་པའི་ཚུལ་ནི༌། དང་པོར་ང་རང་ལ་ཆགས་ཞེན་སྐྱེས་པ་རེད་སྙམ་ནས་ངོས་འཛིན༌། དེ་ནས་སེམས་ཅན་ཐམས་ཅད་ཀྱི་ཆགས་ཞེན་དེ་དེའི་སྟེང་དུ་ཐིམ་པར་ཤོགསེམས་ཅན་ཐམས་ཅད་ཆགས་ཞེན་དང་བྲལ་བར་ཤོག་སེམས་ཅན་ཐམས་ཅད་ཆགས་པ་དང་ཞེན་པ་མེད་པའི་དགེ་བའི་རྩ་བ་ལ་གནས་པར་ཤོག་སྙམ་པ་དང༌། ཡང་ཡུལ་ཡིད་དུ་མི་འོང་བ། མི་འདོད་པ་སྡུག་བསྔལ་བ་དེ་འདྲ་མཐོང་ཡོང་དུས༌། སྐབས་སྐབས་ལ་ཞེ་སྡང་ཡང་སྐྱེ་ཡི་རེད༌། ཞེ་སྡང་སྐྱེ་བའི་སྐབས་སུ་ང་རང་ལ་ཞེ་སྡང་སྐྱེས་སོང་སྙམ་པའི་ངོས་འཛིན་ནས༌། དེའི་སྟེང་དུ་སེམས་ཅན་ཐམས་ཅད་ཀྱི་ཞེ་སྡང་དེ་དག་ཐིམ་པར་ཤོག་དེ་ལ་བརྟེན་ནས་སེམས་ཅན་ཐམས་ཅད་ཉོན་མོངས་པ་ཞེ་སྡང་དང་བྲལ་བར་ཤོག་སེམས་ཅན་ཐམས་ཅད་ཞེ་སྡང་མེད་པའི་དགེ་བ་ལ་གནས་པར་ཤོག་སྙམ་དུ་སྒོམ་པ་དང༌། ཡང་སྐབས་སྐབས་ལ་ཅི་ཡང་མེད་པའི་རྨོངས་པ་གཏི་མུག་འདྲ་བ་བྱུང་ན༌། ད་ལྟ་ང་རང་ལ་གཏི་མུག་སྐྱེས་སོང་ཞེས་ངོས་འཛིན། སེམས་ཅན་ཐམས་ཅད་ཀྱི་གཏི་མུག་དེ་དག་དེ་ལ་བསྟིམས༌། དེ་ལ་བརྟེན་ནས་སེམས་ཅན་ཐམས་ཅད་རྨོངས་པ་དང་གཏི་མུག་ཐམས་ཅད་དང་བྲལ་བར་ཤོག་སྙམ་པས་སྨོན་ལམ་བརྒྱབ་དགོས། དེ་ལ་ཡུལ་གསུམ་དུག་གསུམ་དགེ་རྩ་གསུམ་ཞེས་གསུངས་པ་རེད།
དེ་ཡང་དུག་གསུམ་པོ་དེ་ཕར་སྤངས་ནས༌། སེམས་ཅན་ཐམས་ཅད་དགེ་རྩ་གསུམ་དང་ལྡན་པར་ཤོག་ཅེས་བསམ་པ་ཐག་པ་ནས་བསྒོམ། དུས་རྒྱུན་དུ་ང་རང་ཚོ་ཕྱི་ལོག་ལ་འགྲོ་བའི་སྐབས་དང༌། ལས་ཀ་བྱེད་པའི་སྐབས་སུ་ཉོན་མོངས་པ་གསུམ་སྐྱེ་བ་དང༌། ཡུལ་གསུམ་མཐོང་བ་ལ་སོགས་པར་བརྟེན་ནས་སྨོན་ལམ་བཟང་པོས་སེམས་ཅན་ཐམས་ཅད་ཉོན་མོངས་པ་དུག་གསུམ་དང་བྲལ༌། བདེ་སྐྱིད་ཕུན་སུམ་ཚོགས་པ་དང༌། དགེ་རྩ་གསུམ་དང་ལྡན་པར་ཤོག་སྙམ་པའི་སྨོན་ལམ་བརྒྱབ་པར་བྱའོ་སྙམ་པ་ནི་ཐུན་མཚམས་ཀྱི་སྐབས་སུ་བསྒོམ་བྱ་དང་པོ་དང༌།
གཉིས་པ་ནི༌། རྩ་བ་ལས༌། སྤྱོད་ལམ་ཀུན་ཏུ་ཚིག་གིས་སྦྱང༌། །ཞེས་ང་རང་ཚོས་མི་ལ་ལ་ཞིག་ལ་སྐྱིད་པོ་ཡོད་པ་དང༌། དགའ་པོ་ཡོད་པ་དེ་འདྲ་མཐོང་ཡོང་དུས། ཡག་པོ་དེ་མ་འོངས་པར་བརྟན་པོ་དང༌། སྐྱིད་པོ་དགའ་པོ་དེ་སེམས་ཅན་ཐམས་ཅད་ལ་དུས་ནམ་དུ་ཡང་ཡལ་མ་འགྲོ་བར་ཡག་པོ་ཡོང་བ་ཤོག་སྙམ་པའི་སྨོན་ལམ་བརྒྱབ། དེ་བཞིན་དུ་ཡང་མི་ཁ་ཤས་བསམ་པ་བཟང་པོ་དང༌། ལས་ཀ་ཡག་པོ་ཕན་སེམས་བཟང་པོ་བྱེད་མཁན་དེ་འདྲ་མཐོང་ན། ཁོ་རང་སྐལ་པ་བཟང་པོ་རེད། ཡག་པོ་རེད་སྙམ་པའི་སྒོ་ནས་སེམས་ཀྱི་སྟེང་དུ་རྗེས་སུ་ཡི་རང་བ་བསྒོམས། དེ་འདྲའི་བསམ་པ་བཟང་པོ་དང་སྤྱོད་པ་བཟང་པོ་དང་ལྡན་པའི་མི་དེ་འདྲ་ཡོད་རེད། སེམས་ཅན་ཐམས་ཅད་ཀྱང་དེ་འདྲ་བར་སྤྱོད་པ་བཟང་པོ་དང་ལྡན་པ་ཞིག་དང༌། དེ་ལྟ་བུ་གོང་ནས་གོང་དུ་འཕེལ་ཞིང་ཡག་པོ་ཡོང་བར་ཤོག་སྙམ་པའི་སྨོན་ལམ་དང༌།
དེ་བཞིན་དུ་སེམས་ཅན་སྡུག་བསྔལ་ཅན་མཐོང་ན། དེ་སྙིང་རྗེ། སྡུག་བསྔལ་དེ་དང་བྲལ་བར་ཤོག་སྙམ་པ་དང༌། སེམས་ཅན་དངོས་སུ་སྡུག་བསྔལ་ཅན་མ་ཡིན་ནའང་སྡུག་བསྔལ་གྱི་རྒྱུ་བསམ་པ་ངན་པ་ཅན་དང༌། སྤྱོད་ལམ་ངན་པ་ཅན་འདྲ་བ་མཐོང་ན་དེ་དང་བྲལ་བར་ཤོག་སྙམ་པའི་སྨོན་ལམ་དང༌། དེ་བཞིན་ང་རང་ཚོས་སེམས་ཅན་གྱི་བདེ་སྐྱིད་གོང་ནས་གོང་དུ་སྤེལ་ཐུབ་པ་དང༌། སྡུག་བསྔལ་ཞི་ཐུབ་པ་ཞིག་གི་ཆེད་དུ་ང་རང་ཚོས་བརྩོན་འགྲུས་བསྐྱེད་དགོས་ཤིང༌། སྡུག་བསྔལ་ཞི་མི་ཐུབ་པ་དང་བདེ་སྐྱིད་སྤེལ་མི་ཐུབ་པ་ཞིག་ཡིན་ན། ང་རང་གི་སེམས་ཀྱི་སྟེང་ནས་བསམས་ཏེ། མ་འོངས་པར་དེ་ལྟ་བུ་ལ་དངོས་སུ་ཕན་ཐོགས་པར་ཤོག་སྙམ་པའི་སྨོན་ལམ་བརྒྱབ་པའི་ཚུལ་ལ༌། སྤྱོད་ལམ་ཀུན་ཏུ་ཚིག་གིས་སྦྱོངས། །ཞེས་གསུངས་པ་ཡིན་ནོ། །
ཡང་ལས་དང་པོ་པས་དེ་ལྟ་བུའི་སེམས་ཅན་གྱི་སྡུག་བསྔལ་དང་དུ་ལེན་མ་ཐུབ་པ་དང༌། བདེ་བ་གཞན་སྦྱིན་མ་ཐུབ་པ་ལ་ཇི་ལྟར་བྱ་ཞེ་ན།
ཞེས་ལས་དང་པོ་པས་གནས་སྐབས་ཙམ་དུ། ང་རང་ལ་ཕན་པའི་སྡུག་བསྔལ་ཆུང་ངུ་ཚུར་དང་དུ་ལེན་པ་དང༌། ང་རང་ལ་འབྱུང་བའི་མ་འོངས་པའི་སྡུག་བསྔལ་ད་ལྟ་སྨིན་པར་ཤོག་སྙམ་པ་དང༌། ཡང་རང་གི་ཞེ་སྡང་སྐྱེ་བའི་ཡུལ་དགྲ་ལྟ་བུའམ། སེམས་ཅན་ཐམས་ཅད་ལ་བྱམས་དང་སྙིང་རྗེ་བསྒོམ་མ་ཐུབ་ན་ཡང༌། རང་དང་མཐུན་པའི་གཉེན་དང་བཤེས་ལ་སོགས་པ་ལ་བསྒོམ་པ་དང༌། དེ་བཞིན་དུ་གནས་སྐབས་བེམ་པོའི་རིགས་སེམས་མེད་པ། ང་རང་ཚོའི་ཟས་དང་གོས་ལྟ་བུ་གང་ཡིན་ནའང་རུང༌།
དཔེར་ན་ཟས་ལྟ་བུ་ཡིན་ན། རང་གིས་བདེ་སྡུག་གཏོང་ལེན་བྱས་ནས༌། ཟས་དེའི་དོན་དུ་དཀའ་ལས་ཅུང་ཙམ་བརྒྱབ། ཟ་མ་དེ་ཡག་པོ་བཙོས། ཡག་པོ་བལྟས་པས་ཡག་པོ་བྱུང་ན། ང་རང་གིས་ཟ་བའི་སྐབས་སུ་ཞིམ་པོ་དང་དགའ་པོ་བྱས་ནས་ཟ་ཐུབ་པ་ཞིག་འབྱུང༌། ཡང་བདག་པོ་ཡག་པོ་མ་བྱས། ཚོས་ན་ཡང་ཚོས། མ་ཚོས་ནའང་མ་ཚོས། འཚིག་ནའང་འཚིག་གང་འདྲ་བྱུང་ནའང་བྱུང་བསམ་ནས་བདག་པོ་མ་བྱས་ན། རྗེས་སུ་ཟ་མ་དེ། ཡང་ན་ཚིག་ཡང་ན་མ་འཚོས་པ་ཞིག་རང་གིས་དེ་ཟ་དགོས་པ་དང༌། དེ་ཟོས་པ་ལ་བརྟེན་ནས་ལུས་མ་བདེ་བ་སོགས་ཡོང་གི་ཡོད། དེ་ལ་སྤྱིར་ཟ་མ་ནི་དངོས་པོ་བེམ་པོ་ཡིན། འོན་ཀྱང་དེ་ལ་བྱམས་པ་དགོས༌། དེ་བཞིན་གོས་ཡིན་ནའང་བདག་པོ་ཡག་པོ་བྱེད། རལ་མ་འགྲོ་བ། བཙོག་པར་མི་འཇུག་པར་ཡག་པོ་ཞིག་བྱས་ན། དུས་དང་རྒྱུན་དུ་ང་རང་ལ་ཕན་པ་ཡོད། དེ་ལ་བདག་པོ་ཡག་པོ་མ་བརྒྱབ་ན་རལ། ཡང་ན་བཙོག་པ་ཆགས། དེ་ལྟར་བྱས་ན་འབྲས་བུ་ང་རང་ལ་ཧ་ཅང་སྡུག་པོ་ཡོང་གི་རེད།
དེ་བཞིན་དུ་ཁང་པ་ཡིན་ནའང་བདག་པོ་ཡག་པོ་བརྒྱབ་ན། ཡག་པོ་ཡོང་གི་རེད། དེ་འདྲ་བ་ལ་རིམ་གྱིས་གོམས་ནས་འཇིག་རྟེན་གྱི་ཁམས་འདིའི་དངོས་པོ་གང་ཡིན་ནའང་རུང༌། དེ་ལ་བྱམས་པོ་དང་ཡག་པོ་བྱས་ནས་བསྐྱངས་ན། དེ་ལ་བརྟེན་ནས་ཐམས་ཅད་ལ་ཕན་པ་འབྱུང་བ་དང༌། བྱམས་པོ་མེད་པར་གང་བྱུང་མང་བྱུང་གི་སེམས་ཀྱི་ས་བློས་སྤངས་ནས་གཡུག་བཞག་ན། དེ་ལ་བརྟེན་ནས་གནོད་པ་ཡོང་གི་རེད། དེ་ལྟར་སེམས་ཅན་དུད་འགྲོ་མི་སོགས་ཐམས་ཅད་ལ་སྦྱར་ནས་ཉམས་སུ་ལེན་དགོས། དེ་ཡིས་དངོས་གཞི་བྱང་ཆུབ་མཆོག་ཏུ་སེམས་བསྐྱེད་དེ་གྲུབ་པ་རེད།
སྣོད་བཅུད་སྡིག་པས་གང་བའི་ཚེ། །
རྐྱེན་ངན་བྱང་ཆུབ་ལམ་དུ་བསྒྱུར། །
ལེ་ལན་ཐམས་ཅད་གཅིག་ལ་གདའ། །
ཀུན་ལ་བཀའ་དྲིན་ཆེ་བར་སྒོམས། །
འཁྲུལ་སྣང་སྐུ་བཞིར་སྒོམ་པ་ཡི། །
སྟོང་ཉིད་སྲུང་བ་བླ་ན་མེད། །
སྦྱོར་བ་བཞི་ལྡན་ཐབས་ཀྱི་མཆོག །
འཕྲལ་ལ་གང་ཐུག་སྒོམ་དུ་སྦྱར། །
གསུམ་པ་རྐྱེན་ངན་བྱང་ཆུབ་ལམ་དུ་བསྒྱུར་བ་ལ་གཉིས། ཐུན་དང་ཐུན་མཚམས་ཀྱི་ཉམས་ལེན་བྱེད་ཚུལ་ལོ། །དང་པོ་ཐུན་གྱི་སྐབས་སུ་ཉམས་ལེན་བྱེད་ཚུལ་ལ་བཞི་། རྐྱེན་ངན་ལམ་ཁྱེར་གལ་ཆ་བར་བསྟན་པ། ཀུན་རྗོབ་བྱང་སེམས་ལ་བརྟེན་ནས་རྐྱེན་ངན་ལམ་དུ་ཁྱེར་ཚུལ། དོན་དམ་བྱང་སེམས་ལ་བརྟེན་ནས་རྐྱེན་ངན་ལམ་དུ་ཁྱེར་ཚུལ། སྤྱོད་པ་ཁྱད་པར་ཅན་ལ་བརྟེན་ནས་རྐྱེན་ངན་ལམ་དུ་ཁྱེར་ཚུལ་ལོ། །དང་པོ་རྐྱེན་ངན་ལམ་ཁྱེར་གལ་ཆེ་བར་བསྟན་པ་ནི།
ང་རང་ཚོ་ཚེ་འདི་ལ་རྐྱེན་ངན་པ་བར་ཆད་དང༌། སྡུག་བསྔལ་ལ་སོགས་པ་བྱུང་བའི་སྐབས་སུ། དེ་ལམ་དུ་འཁྱེར་བར་བྱེད་པའི་ཐབས་ནི། སྤྱིར་རྐྱེན་ངན་པ་དེས་དུས་རྒྱུན་དུ་གང་འདྲ་ཞིག་བྱེད་ཀྱི་ན་ཡོད་དམ་ཞེ་ན། སྡུག་བསྔལ་དང་བར་ཆད་རྣམས་ཀྱི་ས་མནར་ནས་རང་དོན་ཡང་མ་འགྲུབ། གཞན་དོན་ཡང་མ་འགྲུབ། སྡུག་བསྔལ་གྱིས་མནར་ནས་གནས་དགོས་པ་ཡོང་གི་ཡོད་རེད། དེ་ང་རང་ཚོས་དམ་པའི་ཆོས་དང་མཐུན་པ་ཞིག་ཏུ་བསྒྱུར་བ་ནི། རང་བཞིན་གྱིས་ཤིན་ཏུ་གལ་ཆེན་པོ་ཡིན་པའི་ཕྱིར་ན། རྐྱེན་ངན་པ་ལམ་གྱི་གྲོགས་ལྟ་བུ་བྱས་ནས་ལམ་བསྒྲུབ་པ་དང་བྱང་ཆུབ་ཀྱི་ལམ་དུ་བསྒྱུར་བ། ལམ་དུ་འཁྱེར་བ་ཞིག་དགོས། དེ་ཡང་རྩ་བའི་ཚིག་གི་དབང་དུ་བྱས་ན།
སྣོད་བཅུད་སྡིག་པས་གང་བའི་ཚེ། །
རྐྱེན་ངན་བྱང་ཆུབ་ལམ་དུ་བསྒྱུར། །
ཞེས་སྤྱིར་བཏང་ང་རང་ཚོ་ལ་རྐྱེན་ངན་པ་གཙོ་ཆེ་བ་ནི། དམ་པའི་ཆོས་ཉམས་སུ་ལེན་པའི་སྐབས་སུ་ཡོང་སྲིད་ཀྱི་རེད། རྐྱེན་ངན་པ་དེ་བྱུང་བའི་སྐབས་སུ༌། གོང་དུ་ཞུས་པ་ནང་བཞིན་རྐྱེན་ངན་པ་དེའི་དབང་དུ་ཤོར་བ་མ་ཡིན་པར༌། རྐྱེན་ངན་པ་དེ་བྱང་ཆུབ་ལམ་དུ་བསྒྱུར་དགོས། དེ་བསྒྱུར་བའི་ཐབས་ནི།
ཞེས་གསུངས་ཏེ། ཕྱི་སྣོད་ཀྱི་འཇིག་རྟེན་ཡང་ཡག་པོ་མེད་པར་རྐྱེན་ངན་པ་མང་པོ་ཡོད་པ་དང༌། ནང་བཅུད་ཀྱི་སེམས་ཅན་ཡང་སྡིག་པས་གང་བ་སྟེ་རྐྱེན་ངན་མང་པོ་བྱུང་ན། རྐྱེན་ངན་བྱང་ཆུབ་ལམ་དུ་བསྒྱུར་དགོས་ཤིང༌། དེ་བསྒྱུར་བའི་ཐབས་བསྟན་པའོ། །
གཉིས་པ་ཀུན་རྗོབ་བྱང་སེམས་ལ་བརྟེན་ནས་རྐྱེན་ངན་ལམ་དུ་ཁྱེར་ཚུལ་ལ་གཉིས། རང་གཅེས་འཛིན་གྱི་ཉེས་དམིགས་བསམས་ནས་དོར་བྱར་བསྟན་པ། གཞན་གཅེས་འཛིན་གྱི་ཕན་ཡོན་བསམས་ནས་ཉམས་སུ་བླང་བྱར་བསྟན་པ་ལས། དང་པོ་ནི།
ཞེས་གསུངས་ཏེ། སྤྱིར་བཏང་གི་རྐྱེན་ངན་འཁོར་བའི་སྡུག་བསྔལ་ལྟ་བུ་དང༌། དམིགས་བསལ་གྱི་རྐྱེན་ངན་ཚེ་འདི་ལ་མི་འདོད་པ་གང་དང་གང་བྱུང་བ་སྟེ། མི་འདོད་པ་ཐོག་ཏུ་བབས་པས། ལུས་ལ་ན་ཚ། སེམས་ལ་སྡུག་བསྔལ༌། མི་ཡིས་གནོད་པ་བསྐྱལ་བ༌། རང་གི་ཕྱོགས་ལ་མི་འདོད་པ་རྣམ་པ་སྣ་ཚོགས་བྱུང་བ་དེ་འདྲ་ཡོང་གི་ཡོད་པ་རེད་ལ། དེ་ནི་སྤྱིར་བཏང་གི་འཁོར་བའི་མཚན་ཉིད་ཅིག་རེད། ང་རང་ཚོས་བློ་སྦྱོང་གི་ཐབས་མ་བསྒོམ་པའི་སྐབས་སུ༌། ང་ལ་གནོད་པ་འདིས་བྱས་སོང་འདི་ལ་བརྟེན་ནས་བྱུང་སོང་སྙམ་པ་ལྟ་བུ་མང་པོ་ཞིག་ཡོད༌། དེ་ལ་བརྟེན་ནས་ཉོན་མོངས་པ་ཆགས་སྡང་རྨོངས་གསུམ་ལ་སོགས་པ་འཕེལ་བར་བྱེད།
ཡིན་ན་ཡང་དེ་ལྟ་བུའི་བསམ་བློ་ཕར་སྤངས་ནས། ང་རང་ཚོའི་སྡུག་བསྔལ་ཐམས་ཅད་ཀྱི་རྩ་བ་དེ་ནི་བདག་ཏུ་འཛིན་པ་ཡིན་པའི་ཕྱིར། ལེ་ལན་ཐམས་ཅད་ཅེས་པ་དེ། གནོད་པ་སྐྱེལ་མཁན་དང་གནོད་པ་འབྱུང་ས་ཚང་མ་གཅིག་ལ་གདའ་བ་སྟེ། བདག་ཏུ་འཛིན་པ་དེ་ཁོ་ན་ལ་བརྟེན་ནས་བྱུང་བ་རེད་ལ། དེ་ཡང་བདག་གཅེས་འཛིན་ལ་བརྟེན་ནས་བྱུང་བ་རེད་སྙམ་པ་དང༌། དེ་ཡང་བདག་འཛིན་ལས་མ་བྱུང་བ་ཞིག་བདག་འཛིན་ལས་བྱུང་བ་ཡིན་སྙམ་དུ་བསམ་པ་མ་ཡིན་པར། དངོས་གནས་འཁོར་བའི་སྡུག་བསྔལ་ཐམས་ཅད་བདག་ཏུ་འཛིན་པ་ལ་བརྟེན་ནས་བྱུང་བ་ཞིག་རེད།
དེ་ཡང་སྤྱིར་ང་རང་ཚོ་འཁོར་བ་ན་གནས། འཁོར་བ་ན་སྡུག་བསྔལ་རྣམ་པ་སྣ་ཚོགས་པ་མྱོང༌། འཁོར་བའི་སྡུག་བསྔལ་དེ་ལས་མ་གྲོལ་བ་དེའི་རྩ་བ་ནི་ཉོན་མོངས་པ་ལ་ཐུག ཉོན་མོངས་པ་དེའི་རྩ་བ་གང་ལ་ཐུག་ན། བདག་ཏུ་འཛིན་པ་ལ་ཐུག་ཡོད་པའི་ཕྱིར། འཁོར་བའི་སྡུག་བསྔལ་ཐམས་ཅད་ཀྱི་རྩ་བ་དེ་བདག་ཏུ་འཛིན་པ་ཡིན་པ་དང༌། དེ་བཞིན་དུ་དམིགས་བསལ་ད་ལྟ་ང་རང་ཚོའི་སེམས་ཀྱི་སྟེང་ན། སྐབས་སྐབས་སུ་ཞེ་སྡང་ལ་བརྟེན་ནས་སེམས་ལ་སྡུག་བསྔལ་བྱུང་བ་དང༌། སྐབས་སྐབས་ལ་ང་རྒྱལ་ལ་བརྟེན་ནས་སེམས་ལ་སྡུག་བསྔལ་བྱུང་བ་དང༌། སྐབས་སྐབས་ལ་ཕྲག་དོག་ལ་བརྟེན་ནས་སེམས་ལ་སྡུག་བསྔལ་བྱུང་བ་སྟེ། དཔེར་ན་གཅིག་གིས་གཅིག་ལ་འགྲན་སེམས་ལྟ་བུའི་སྒོ་ནས། ང་རང་ཚོའི་སེམས་ལ་སྡུག་བསྔལ་མི་འདྲ་བ་རྣམ་པ་སྣ་ཚོགས་བཟོས། ཞེ་སྡང་ལ་སོགས་པ་ལ་བརྟེན་ནས་སེམས་སྐྱིད་པོ་མེད་པ་ཞིག་བྱུང༌། དེ་ལ་བརྟེན་ནས་ལུས་ལ་ཡང་མ་བདེ་བ་དེ་འདྲ་ཡོང་གི་ཡོད།
གནས་སྐབས་ཀྱི་སྡུག་བསྔལ་དེ་དག་གི་རྩ་བ་དེ་གང་ལ་ཐུག་ཡོད་ཟེར་ན། བདག་གཅེས་པར་འཛིན་པ་ལ་ཐུག་ཡོད༌། དཔེར་ན་དགྲ་བོ་གཅིག་གིས་གནོད་པ་བསྐྱལ་ན། དང་པོ་ནས་ང་རང་གིས་བདག་གཅེས་པར་མ་གཟུང་ན། དགྲ་བོ་དེས་ང་རང་ལ་གནོད་པ་བསྐྱལ་དོན་ཡོད་མ་རེད། དེའི་ཕྱིར་དང་པོ་ང་རང་གིས་དགྲ་དེའི་སེམས་ལ་མ་བབ་པ་དང༌། སེམས་ལ་གནོད་པ་ཞིག་བྱས། དེ་ཡང་བདག་ཏུ་འཛིན་པ་ལ་བརྟེན་ནས་བྱུང༌། དེ་ལ་བརྟེན་ནས་ང་རང་ལ་དགྲ་ཡོད་པ་ཞིག་བྱུང་ཡོད།
རྒྱུ་མཚན་དེའི་ཕྱིར་ན། སྡུག་བསྔལ་གང་ཞིག་གནས་སྐབས་ཀྱི་སྡུག་བསྔལ་ཡིན་ནའང་རུང༌། མཐར་ཐུག་འཁོར་བའི་སྡུ ག་བསྔལ་ཡིན་ན་ཡང་རུང་སྡུག་བསྔལ་དང༌། རྐྱེན་ངན་དང༌། བར་ཆད་ལ་སོགས་པ་གང་དང་གང་ཡིན་ན་ཡང་རྩ་བ་བདག་གཅེས་འཛིན་ཁོ་ན་ལ་ཐུག་ཡོད། རྒྱུ་མཚན་དེའི་ཕྱིར་ན། ང་རང་ཚོས་སྡུག་བསྔལ་དང་རྐྱེན་ངན་བར་ཆད་དེ་ཚོ་མེད་པ་བྱེད་དགོས་ཀྱི་ཡོད༌། དེ་མེད་པར་བྱེད་པ་ལ་དང་པོ་རྩ་བ་བདག་གཅེས་འཛིན་དེ་བཏུལ་ན། དེ་ལ་བརྟེན་ནས་སྡུག་བསྔལ་དང་རྐྱེན་ངན་བར་ཆད་དེ་ཚོ་མེད་པར་བྱེད་ཐུབ་ཀྱི་རེད། བདག་གཅེས་འཛིན་དེ་མེད་པར་བྱེད་མ་ཐུབ་ན་གནས་སྐབས་ཙམ་དུ་སྡུག་བསྔལ་ཁ་ཤས་བསལ་བའི་རྣམ་པ་འདྲ་བ་ཞིག་བྱས་ན་ཡང༌། འཁོར་བའི་སྡུག་བསྔལ་ལས་གཏན་དུ་ཐར་པ་ཡོང་ཐུབ་ཀྱི་མ་རེད།
དེའི་ཕྱིར་ཀུན་རྫོབ་བྱང་ཆུབ་ཀྱི་སེམས་ལ་བརྟེན་པའི་སྐབས་ང་རང་ཚོའི་སྡུག་བསྔལ་དང༌། རྐྱེན་ངན་བར་ཆད་ཐམས་ཅད་ཀྱི་རྩ་བ་དེ་བདག་ཏུ་འཛིན་པ་ཡིན་པར་ངོས་ཟིན་དགོས། དེ་ཡང་རྒྱལ་སྲས་ཞི་བ་ལྷས་གསུངས་པ་ལྟར་ན། བདག་ཏུ་འཛིན་པ་དེ་དང་བདག་གཅེས་པར་འཛིན་པ་དེ། དཔེར་ན་འདྲེ་ཆེན་པོ་ཞེས་གསུངས་ཡོད། འདྲེ་ཞེས་པ་དེ་གནོད་པ་སྐྱེལ་མཁན་དང༌། བར་ཆད་བྱེད་མཁན་ཞིག་ལ་ངོས་འཛིན་གྱི་ཡོད། དེ་བཞིན་དུ་བདག་ཏུ་འཛིན་པ་དང༌། བདག་གཅེས་པར་འཛིན་པ་དེ་འདྲེ་ཆེན་པོ་དང་འདྲ་བ་ཡིན༌། འདྲེ་ཆེན་པོ་དེ་ལ་ད་ལྟའི་བར་དུ་ང་རང་ཚོས་ཧ་ཅང་ཡག་པོ་བྱས། རང་གི་སེམས་ལ་བཞག དེའི་རྗེས་སུ་འབྲང་བ་རེད། དེ་ལ་ནི་ཕན་པ་གང་ཡང་ཡོད་མ་རེད། གང་ཡིན་ཞེ་ན་ང་རང་ཚོས་བསམ་བློ་བཏང་བའི་སྐབས་ཡུལ་ཞིག་ན་གཅིག་གིས་གཅིག་ལ་གནོད་པ་བྱེད་པ་དང༌། གཅིག་གིས་གཅིག་ལ་བར་ཆད་བྱེད་པ། རང་ཉིད་ལ་འཇིགས་སྐྲག་བྱུང་བ། གཅིག་གིས་གཅིག་བསད་པ་དང༌། གཅིག་གིས་གཅིག་བརྡུང་བ་དང༌། གཅིག་གིས་གཅིག་ལ་ཚིག་ངན་པ་ལབ་པ་ལ་སོགས་པ་དང༌། གཅིག་གིས་གཅིག་ལས་ཟས་ནོར་ལོངས་སྤྱོད་ལ་སོགས་འཕྲོག་པ། དེ་འདྲ་ཐམས་ཅད་གང་ལ་བརྟེན་ནས་བྱུང་ན། མི་གཅིག་གིས་བདག་འཛིན་ཤུགས་ཆེན་པོ་བྱས། བདག་གཅེས་འཛིན་དེ་ཤུགས་ཆེན་པོ་ཞིག་བྱུང་སྟེ། ང་རང་ཧ་ཅང་གལ་ཆེན་པོ་ཡིན་བསམས་ནས་དེས་འཚེ་བ་དང༌། གནོད་པ་དེ་དག་བྱེད་ཡོང་གི་ཡོད། ཡང་མི་གཅིག་ལ་མི་ཚང་མས་སྐྲག་ནས་བྲོས་དགོས་ཤིང༌། སྡུག་བསྔལ་རྣམ་པ་སྣ་ཚོགས་པ་བྱུང་བ་དང༌། དེ་ཡང་འཇིགས་སྐྲག་དང༌། བག་ཚ་བ། དཔའ་ཞུམ་པ་ལ་སོགས་པ་དེ་གང་ནས་བྱུང་འདུག་བལྟས་ན། བདག་ཏུ་འཛིན་པ་དང་བདག་གཅེས་པར་འཛིན་པ་ལ་བརྟེན་ནས་ཡོང་གི་ཡོད། དེ་བཞིན་དུ་སྡུག་བསྔལ་དེ་དག་གང་ལ་བརྟེན་ནས་བྱུང་བ་རེད་ཟེར་ན། བདག་ཏུ་འཛིན་པ་དང་བདག་གཅེས་པར་འཛིན་པ་ལ་བརྟེན་ནས་ཡོང་གི་ཡོད། རྒྱུ་མཚན་དེའི་ཕྱིར་ན། རང་ལ་ཡང་བདག་གཅེས་འཛིན་དེས་གནོད་པ་བསྐྱལ་གྱི་ཡོད་ལ། གཞན་ལ་ཡང་བདག་གཅེས་འཛིན་དེས་གནོད་པ་བསྐྱལ་གྱི་ཡོད་རེད། དེའི་ཕྱིར་ན་འདྲེ་ཆེན་པོ་དང་འདྲ་བ་ཞིག་རེད། འཇིག་རྟེན་གྱི་ཁམས་ཐམས་ཅད་ན་གནོད་པ་སྐྱེལ་མཁན་གྱི་འདྲེ་ཆེན་པོ་དེ། ང་རང་གིས་ཉར༌། དེ་ལ་གཅེས་པར་བཟུང་ནས་ཅི་བྱེད་དགོས་ཀྱི་རེད་ཟེར་བ་དེ་འདྲ་གསུངས་ཡོད་དོ། །
རྒྱུ་མཚན་དེའི་ཕྱིར་ན་རྒྱལ་སྲས་ཞི་བ་ལྷས་ཡང་བསྐྱར་གསུངས་པར། ང་རང་ཚོར་གནོད་པ་སྐྱེལ་མཁན་དེ་མེད་པ་བྱེད་དགོས། སྤངས་དགོས། གཡུག་དགོས། དེ་སྔ་སྐབས་སྐབས་ལ་ང་རང་ཚོས་ཧ་ཅང་སྡུག་བསྔལ་འབྱུང་བའི་རྒྱུ་བྱས། སྐབས་སྐབས་ལ་ཉོན་མོངས་པ་ཤུགས་ཆེན་པོ་བྱས། དེ་ལ་བརྟེན་ནས་ལས་ངན་པ་བསགས་ནས་སྡུག་བསྔལ་འབྱུང་བའི་རྒྱུ་བྱེད་ཀྱི་ཡོད༌། ཡང་སྐབས་སྐབས་ལ་བདག་གཅེས་འཛིན་ལ་བརྟེན་ནས་ག་དུས་ཡིན་ན་ཡང་སེམས་པ་བདེ་པོ་མེད་པས། སེམས་ལ་སེམས་ཁྲལ་ཡོད་པ། སེམས་ལ་སྡུག་བསྔལ་ཡོད་པ། སེམས་ལ་སྡུག་བསྔལ་རྣམ་པ་སྣ་ཚོགས་པ་འབྱུང་བ་དང༌། དེ་འདྲའི་རྐྱེན་གྱིས་སེམས་ལ་ན་ཚ་དང༌། སེམས་མ་བདེ་བ་སོགས་རྣམ་པ་སྣ་ཚོགས་པ་ཡོང་གི་ཡོད།
དེ་ཡང་ད་ལྟ་ཙམ་མ་ཡིན་པ་འཁོར་བ་ཐོག་མ་མེད་པ་ནས། ད་ལ་ཐུག་གི་བར་དུ་ག་དུས་ཡིན་ན་ཡང་བདག་གཅེས་འཛིན་དེ་ལ་བརྟེན་ནས་སྡུག་བསྔལ་འབྱུང༌། དེ་བཞིན་སྐྱེ་བ་གཅིག་ལ་ཡང་བདག་གཅེས་འཛིན་ལ་བརྟེན་ནས་སྡུག་བསྔལ་འབྱུང༌། དེའི་སྐྱེ་བ་ཕྱི་མ་དེ་ལ་ཡང་བདག་གཅེས་འཛིན་ལ་བརྟེན་ནས་སྡུག་བསྔལ་བྱུང༌། ང་རང་གི་མི་ཚེ་འདི་ལ་ཡང་རྐྱེན་ངན་དང༌། བར་ཆད་དང༌། སེམས་ལ་སྡུག་བསྔལ་དང་ཡིད་མི་བདེ་བ་ལ་སོགས་པ་མང་པོ་ཞིག་བྱུང༌། དེ་དག་གང་ལ་བརྟེན་ནས་བྱུང་ཡོད་ཟེར་ན། བདག་གཅེས་འཛིན་ཁོ་ན་ལ་བརྟེན་ནས་བྱུང་བ་ཞིག་ཡིན། གལ་ཏེ་བདག་གཅེས་འཛིན་དེ་གཡུག་ཐུབ་ན། དེ་ལ་བརྟེན་ནས་ང་རང་ཚོ་བར་ཆད་དང༌། རྐྱེན་ངན་ཐམས་ཅད་དང་བྲལ་བ་ཡིན་པའི་ཕྱིར་ན༌། རང་གི་བདག་འཛིན་དེ་སྤང་དགོས་པ་ཧ་ཅང་གལ་ཆེ་བ་ཡིན་ནོ། །
གཉིས་པ་གཞན་གཅེས་འཛིན་གྱི་ཕན་ཡོན་བསམས་ནས་ཉམས་སུ་བླང་བྱར་བསྟན་པ་ནི།
ཞེས་གཞན་སེམས་ཅན་སུ་ཡིན་ནའང་ང་རང་ལ་ཧ་ཅང་བཀའ་དྲིན་ཆེན་པོ་ཡིན་ཏེ། གཞན་ལ་བརྟེན་ནས་ཡག་པོ་དང༌། བདེ་སྐྱིད་དང༌། འབྲས་བུ་བཟང་པོ་ཤ་སྟག་ང་རང་ལ་འཐོབ་ཀྱི་ཡོད། རྒྱུ་མཚན་དེའི་ཕྱིར་ན། ཀུན་ལ་བཀའ་དྲིན་ཆེ་བར་བསྒོམ་དགོས། དེ་ཡང་གཙོ་བོ་གང་འདྲ་རེད་ཟེར་ན། སྐབས་སྐབས་ལ་སེམས་ཅན་གཞན་དག་ལ་ང་རང་གིས་ཡག་པོ་བྱེད་ཀྱི་ཡོད་རེད། དགའ་པོ་བྱེད་ཀྱི་ཡོད། དེ་ལ་བརྟེན་ནས་ང་རང་ལ་བདེ་སྐྱིད་ཐོབ་ཀྱི་ཡོད། ཡོན་ཏན་ཐོབ་ཀྱི་ཡོད། བཀྲ་ཤིས་པ་ཐོབ་ཀྱི་ཡོད།
ཡང་སྐབས་སྐབས་ལ་སེམས་ཅན་གཞན་དག་གིས་ང་རང་ལ་གནོད་པ་བྱེད་པ་ལྟ་བུ། ང་རང་ལ་བར་ཆད་བྱེད་པ་ལྟ་བུ་དེ་འདྲ་བ་ཡང་ཡོང་གི་ཡོད། ཡིན་ན་ཡང་དེའི་སྐབས་སུ་ང་རང་གིས་གནོད་པ་དེ་བེད་སྤྱོད་ཡག་པོ་བྱེད་མ་ཤེས་པ་རེད། བེད་སྤྱོད་ཡག་པོ་བྱེད་པའི་ཚུལ་ནི། དེས་རང་ལ་ཚུར་གནོད་པ་བྱེད་པའི་སྐབས་སུ་གལ་ཏེ་ཕར་བཟོད་པ་བསྒོམས་པ་དང༌། ཡང་ན་དེ་ལ་སྙིང་རྗེ་བསྒོམས་པ་ལྟ་བུ་བྱས་ན་དེ་ལ་བརྟེན་ནས་ང་རང་ལ་འབྲས་བུ་རྒྱ་ཆེན་པོ་ཡོང་གི་ཡོད། དེ་བཞིན་མཐར་ཐུག་སངས་རྒྱས་ཀྱི་གོ་འཕང་བསྒྲུབ་ན་ཡང༌། སེམས་ཅན་ལ་བྱམས་པ་བསྒོམས་པ་དང༌། སྙིང་རྗེ་བསྒོམས་པ་དང༌། སྦྱིན་པ་གཏང་བ་དང༌། བཟོད་པ་བསྒོམས་པ་ལ་སོགས་པ་ལ་བརྟེན་ནས་སངས་རྒྱས་ཀྱི་གོ་འཕང་ཐོབ་ཀྱི་ཡོད། རྒྱུ་མཚན་དེའི་ཕྱིར་ན་མཐར་ཐུག་སངས་རྒྱས་ཀྱི་གོ་འཕང་བསྒྲུབ་པ་ལ་ཡང་སེམས་ཅན་ཚང་མ་བཀའ་དྲིན་ཆེན་པོ་ཡིན། སེམས་ཅན་ཡོངས་རྫོགས། ཐམས་ཅད་གཅིག་པ་ཡིན། དེ་བཞིན་གནས་སྐབས་ཀྱི་དབང་དུ་བྱས་ན་ཡང༌། ང་རང་ཚོ་ཚང་མར་བདེ་སྐྱིད་དང་ལོངས་སྤྱོད་ཅིག་འབྱུང་དགོས་ན། བསམ་པ་བཟང་པོ་དང༌། སྦྱོར་བ་བཟང་པོས་གཞན་ཕན་བྱས་ཤིང་བཟོད་པ་བསྒོམ་པ་དང༌། ཕན་སེམས་བྱེད་དགོས། དེ་ལྟར་བྱས་པ་ལ་བརྟེན་ནས་བདེ་སྐྱིད་སོགས་འཐོབ་པར་འགྱུར་བ་ཡིན་པའི་ཕྱིར། ཚང་མ་བཀའ་དྲིན་ཤིན་ཏུ་ཆེ་བ་སྟེ། དངོས་གནས་བྱས་ན་སེམས་ཅན་ལ་བརྟེན་ནས་བདེ་སྐྱིད་དང་ཡོན་ཏན་འབྱུང་བ་མ་གཏོགས་སྡུག་བསྔལ་འབྱུང་བའི་རྩ་བ་བྱེད་ཀྱི་ཡོད་མ་རེད། རྒྱུ་མཚན་དེའི་ཕྱིར་སེམས་ཅན་བཟང་ངན་ཆེ་ཆུང་གང་འདྲ་ཞིག་ཡིན་ན་ཡང༌། ང་རང་ལ་བཀའ་དྲིན་ཆེན་པོ་རེད་བསམས་ནས། གཞན་གཅེས་པར་འཛིན་པ་དེ་སྤེལ་དགོས་ཀྱི་ཡོད། ཡང་ང་རང་ཚོ་སྐྱིད་པོ་བྱུང་ན། སྐྱིད་པོ་དང་དགའ་པོ་བདེ་པོ་དེ་དག་ཚང་མ་སེམས་ཅན་ལ་བརྟེན་ནས་བྱུང་བ་ཡིན༌། སྡུག་བསྔལ་དང་བར་ཆད་རྐྱེན་ངན་པ་ལ་སོགས་པ་བྱུང་ན། དེ་དག་རང་གཅེས་པར་འཛིན་པ་དང༌། བདག་ཏུ་འཛིན་པ་ལ་བརྟེན་ནས་བྱུང་བ་ཞིག་ཡིན་པར་བསམ། དེ་ལྟ་བུ་དངོས་གནས་གནས་ལུགས་ལ་བརྟེན་ནས་བྱུང་བ་ཞིག་ལས་བཅོས་མ་བྱས་པ་མ་ཡིན་པ་ལ༌། དེ་ལྟར་དུ་བསྒོམ་པ་ནི་ཀུན་རྫོབ་བྱང་ཆུབ་ཀྱི་སེམས་ལ་བརྟེན་ནས་རྐྱེན་ངན་བྱང་ཆུབ་ལམ་དུ་བསྒྱུར་བ་ཡིན་ནོ། །
གསུམ་པ་དན་དམ་བྱང་སེམས་ལ་བརྟེན་ནས་རྐྱེན་ངན་ལམ་དུ་ཁྱེར་ཚུལ་ནི་།
རྩ་བ་ལས། འཁྲུལ་སྣང་སྐུ་བཞིར་སྒོམ་པ་ཡི། །
སྟོང་ཉིད་སྲུང་བ་བླ་ན་མེད། །
ཅེས་ང་རང་ཚོར་ཀུན་རྫོབ་ཀྱི་སྣང་བ་འཁྲུལ་པ་རྣམ་པ་སྣ་ཚོགས་པ་ཤར་གྱི་ཡོད། ཡོད་ཀྱང་དངོས་གནས་དོན་གྱི་དབང་དུ་བྱས་ན། སྐུ་བཞི་སྟེ། ཆོས་སྐུ། ལོངས་སྐུ། སྤྲུལ་སྐུ། ངོ་བོ་ཉིད་ཀྱི་སྐུ་བཞིའི་རྣམ་པ་རེད།
དེ་ཡང་དང་པོ་ཆོས་ཀྱི་སྐུ་ཞེས་པ་ནི། ང་རང་ཚོ་ལ་ཡེ་གདོད་མ་ནས་ཆོས་ཀྱི་སྐུ་བཞུགས་ཡོད། ཆོས་ཀྱི་སྐུ་ཡོད་པའི་རྒྱུ་མཚན་ཡང༌། བློ་སྦྱོང་གི་ཚིག་གཉིས་པའི་སྐབས་སུ། ཆོས་རྣམས་རྨི་ལམ་ལྟ་བུར་བསམ། །མ་སྐྱེས་རིག་པའི་གཤིས་ལ་དཔྱད། །
ཅེས་གསུངས་པ་བཞིན་ཕྱིའི་དངོས་པོ་ཡིན་ནའང་རུང༌། ནང་གི་སེམས་ཡིན་ནའང་རུང༌། ཀུན་རྫོབ་ཀྱི་ཆོས་རྣམས་རྨི་ལམ་ལྟ་བུ་དང༌། སྒྱུ་མ་ལྟ་བུ་ཡེ་གདོད་མ་ནས་མ་གྲུབ་པ། ངོ་བོ་སྟོང་པ་ཡིན་ལ། ངོ་བོ་སྟོང་པ་དེ་ནི་ཆོས་ཀྱི་སྐུའི་གནས་ལུགས་ཡང་དག་པ་ཡིན། ངོ་བོ་སྟོང་པ་དེ་ཆོས་ཀྱི་སྐུ་ཡིན་ན་ཡང༌། གནས་སྐབས་སྣང་བ་རྣམ་པ་སྣ་ཚོགས་པ་ཤར་གྱི་ཡོད། རང་བཞིན་གྱིས་ངོ་བོ་མ་གྲུབ་བཞིན་དུ་སྤྲུལ་ཡོང་བ་ལྟ་བུ་ཡིན་པས་རྣམ་པ་གསལ་བ་དེ་སྤྲུལ་པའི་སྐུ་དང༌། དེ་ལྟ་བུའི་ངོ་བོ་སྟོང་པ་དང༌། རྣམ་པ་གསལ་བ་གཉིས་པོ་དེ་ཡང་ཐ་དད་དུ་ཡོད་པ་མ་ཡིན། ངོ་བོ་མཉམ་དུ་ཡོད་པས་ཟུང་དུ་འཇུག་པ་དེ་ལོངས་སྤྱོད་རྫོགས་པའི་སྐུ་དང༌། ཟུང་དུ་འཇུག་པ་དེ་ཡང༌། ཟུང་དུ་འཇུག་པ་ཞེས་གཉིས་མཉམ་དུ་ཡོད་པ་ལྟ་བུར་བསྟན་མོད། དོན་གྱི་དབང་དུ་བྱས་ན་ངོ་བོ་དབྱེར་མེད་གཅིག་པ་ཡིན་པ་ངོ་བོ་ཉིད་ཀྱི་སྐུ་ཞེས་སྣང་བ་ཐམས་ཅད་སྐུ་བཞིའི་རྣམ་པ་ཞིག་ལ་ཤར་བ་དེ་ལྟ་བ་རེད། ལྟ་བ་དེ་ལྟར་ཤེས་པ་དང༌། དེ་ལྟ་བུ་ལ་མཉམ་པར་འཇོག་པ་ནི་སྟོང་པ་ཉིད་དུ་རྟོགས་པ་སྟེ། དེ་ནི་སྲུང་བ་བླ་ན་མེད་པ་ཡིན་ནོ། །དེས་དོན་དམ་བྱང་ཆུབ་ཀྱི་སེམས་ལ་བརྟེན་ནས་རྐྱེན་ངན་བྱང་ཆུབ་ལམ་དུ་བསྒྱུར་བ་བསྟན་པ་རེད།
བཞི་པ་སྤྱོད་པ་ཁྱད་པར་ཅན་ལ་བརྟེན་ནས་རྐྱེན་ངན་ལམ་དུ་ཁྱེར་ཚུལ་ནི།
སྤྱིར་རྐྱེན་ངན་པ་ཞེས་པ་དེ་སྡུག་པོ་འདྲ་པོ་དང༌། སྡུག་བསྔལ་དང་གནོད་པ་དང༌། བར་ཆད་ཀྱི་རྣམ་པ་ལའང་སྐབས་སྐབས་ལ་ཡོང་གི་ཡོད། ཡང་སྐབས་སྐབས་ལ་རྐྱེན་ངན་པ་ཞེས་བདེ་བའི་རྣམ་པ་ལྟ་བུ། སྐྱིད་པོའི་རྣམ་པ་ལྟ་བུ་དང༌། ཡིད་དུ་འོང་བའི་རྣམ་པ་ཞིག་ལ་བརྟེན་པ་ཡང་ཡོང་སྲིད་ཀྱི་རེད། དེ་ལ་བརྟེན་ནས་ཆགས་ཞེན་ཤོར། ཆགས་ཞེན་ཤོར་བ་ལ་བརྟེན་ནས་མཐར་སྡུག་བསྔལ་རྣམ་པ་སྣ་ཚོགས་པ་འབྱུང་བའི་རྩ་བ་བྱས་པ་ལྟ་བུ་ཡོང་གི་རེད། དེ་ལྟར་སྡུག་བསྔལ་གྱི་རྣམ་པའི་རྐྱེན་ངན་པ་བྱུང་ནའང་འདྲ། བདེ་སྐྱིད་ཀྱི་རྣམ་པའི་རྐྱེན་ངན་པ་བྱུང་ནའང་འདྲ། དེ་ཡིས་རང་ལ་མཐར་ཐུག་སྡུག་བསྔལ་འབྱུང་བའི་རྩ་བ་ལྟ་བུ་ཞིག་བྱེད་ཀྱི་ཡོད། དེ་ལྟ་བུའི་རྐྱེན་ངན་པ་གང་འདྲ་བྱུང་ནའང་བྱང་ཆུབ་ལམ་དུ་སྒྱུར་བར་བྱེད་པ་ཐུན་མོང་མ་ཡིན་པའི་ཐབས་དེ་ལ།
ཅེས་སྦྱོར་བ་བཞི་ལ་བརྟེན་ནས་རྐྱེན་ངན་པ་དེ་སྒྱུར་བར་བྱེད་པའི་ཐབས་བསྟན་པ་ཡིན།
དེ་ཡང་སྦྱོར་བ་དང་པོ་ནི། བསོད་ནམས་ཀྱི་ཚོགས་བསགས་པ་རེད། དེ་ལ་སྤྱིར་ང་རང་ཚོའི་བདེ་སྐྱིད་དང༌། ལོངས་སྤྱོད་དང༌། མཐུན་རྐྱེན་དང༌། ཡོན་ཏན་འདི་ཚོ་རྒྱུ་གང་ལ་བརྟེན་ནས་འབྱུང་གི་ཡོད་ཅེ་ན། སྤྱིར་སེམས་ལ་ལྷག་བསམ་བཟང་པོ་ཡོད་པ། ལུས་ངག་གི་སྤྱོད་ལམ་བཟང་པོ་ཡོད་པ་ལ་བརྟེན་ནས། ཡར་དཀོན་མཆོག་ལ་མཆོད་པ་འབུལ་བ་དང༌། མར་ངན་སློང་ལ་སྦྱིན་པ་གཏོང་བ།
དེ་བཞིན་དུ་ཕ་རོལ་ཏུ་ཕྱིན་པ་དྲུག་ལ་སོགས་པར་སྤྱོད་པའི་སྒོ་ནས་སེམས་ཅན་ལ་གཞན་ཕན་བསྒྲུབས་པ། ལྷག་བསམ་རྣམ་པར་དག་པ་བྱེད་པ་ལ་སོགས་པའི་སྒོ་ནས་བསོད་ནམས་ཀྱི་ཚོགས་བསགས། བསོད་ནམས་ཀྱི་ཚོགས་བསགས་པ་ལ་བརྟེན་ནས་བར་ཆད་དང༌། རྐྱེན་ངན་པ་ཐམས་ཅད་རང་བཞིན་གྱིས་ཞི་འགྲོ་བའམ་བར་ཆད་དང་རྐྱེན་ངན་གལ་ཏེ་བྱུང་ནའང་བར་ཆད་ཀྱི་རྣམ་པ་དང་རྐྱེན་ངན་པའི་རྣམ་པ་མ་ཡིན་པ་ལ་བསྒྱུར་ཐུབ་པའི་ཕྱིར་ན། སྦྱོར་བ་དང་པོ་དེ་བསོད་ནམས་ཀྱི་ཚོགས་བསགས་པ་དེ་ཡིན།
སྦྱོར་བ་གཉིས་པ་ནི་སྡིག་པ་བཤགས་པའི་སྦྱོར་བ་སྟེ། དེ་ཡང་སྤྱིར་ང་རང་ཚོ་ལ་རང་གཞན་ལ་གནོད་པ་དང༌། སྡུག་བསྔལ་དང་རྐྱེན་ངན་པ་དེ་ཚོའི་རྩ་བ་གང་ལ་བརྟེན་ནས་འབྱུང་གི་ཡོད་ན། སྔོན་ཀུན་སློང་རྣམ་པར་མ་དག་པ༌། གནོད་སེམས། ཞེ་སྡང༌། ང་རྒྱལ་ཕྲག་དོག་ལ་སོགས་པ་བྱས་པ། དེ་བཞིན་དུ་ལུས་ངག་གི་སྒོ་ནས་སྡིག་པ་མི་དགེ་བ་བསགས་པ་ལ་སོགས་པ་ལ་བརྟེན་ནས་བྱུང་བ་ཞིག་ཡིན་ལ། རྒྱུ་སྡིག་པ་དེ་དག་མེད་པ་ཞིག་བྱེད་ཐུབ་ཀྱི་ཡོད་དམ་ཟེར་ན། སྤྱིར་སྡིག་པ་ལ་ཡོན་ཏན་མེད་ཀྱང་བཤགས་པས་འདག་པ་སྡིག་པའི་ཡོན་ཏན་ཏེ། རང་གི་སེམས་ཀྱི་སྟེང་ནས་སྡིག་པ་ལ་སྡིག་པར་ཤེས་པ་དང༌། སྡིག་པ་ལ་སྐྱོན་དུ་འཛིན་པ། དེ་འདྲའི་སྒོ་ནས་བཤགས་པ་བྱས་ན་བཤགས་པས་འདག་ཐུབ་པ་ཡིན་པའི་ཕྱིར༌། སྡིག་པ་བཤགས་ཏེ་རང་གི་རྐྱེན་ངན་དང༌། བར་ཆད་སེལ་བར་བྱེད་པ་དེ་ནི་སྦྱོར་བ་གཉིས་པ་སྡིག་པ་བཤགས་པའི་རྒྱུ་ཡིན།
དེ་བཞིན་དུ་སྦྱོར་བ་གསུམ་པ་ནི། གནོད་བྱེད་ལ་གཏོར་མ་སྦྱིན་པ་སྟེ། གནོད་བྱེད་ཟེར་མཁན་དེ་སྤྱིར་བགེགས་དང་ལན་ཆགས་ལ་ཟེར་གྱི་ཡོད་པ་རེད། བགེགས་ཟེར་དུས་རང་གིས་ལས་དང་བྱ་བ་གང་བྱས་ནའང༌། སྐབས་ཅིག་ལ་བར་ཆད་ལྟ་བུ་དང་འཕྲད་ནས་བཀག་འགྲོ་བ་ནང་བཞིན་བྱུང་བ་ལ་བགེགས་ཞེས་བྱ་ལ། དེ་ཡང་སྐབས་སྐབས་སུ་བགེགས་བྱེད་མཁན་ཞིག་ཡོད་པའི་རྣམ་པ་འདྲ་བ་དང༌། སྐབས་སྐབས་ལ་བགེགས་བྱེད་མཁན་མེད་པའི་རྣམ་པ་འདྲ་བ་བར་ཆད་དང་རྐྱེན་ངན་ཡོང་གི་ཡོད། དེ་ལ་བགེགས་ཟེར་གྱི་ཡོད།
ལན་ཆགས་ཟེར་ན། ང་རང་གིས་སྔོན་མ་ཕར་བསམ་པ་ངན་པ་བྱས་པ། སྦྱོར་བ་ངན་པ་བྱས་པ། བརྡུང་བརྡེག་བྱས་པ། སྲོག་གཅོད་བྱས་པ་ལ་སོགས་པ་ལ་བརྟེན་ནས་ང་རང་གིས་ལས་ངན་པ་ཞིག་བསགས་བཞག་པ་དེའི་ལན་འདྲ་པོ་དེ་ང་རང་གིས་ཚུར་དང་དུ་ལེན་དགོས་པ་ཞིག་ཆགས་ཡོད། དེ་ལ་ལན་ཆགས་ཟེར། ལན་ཆགས་དེ་སྐབས་སྐབས་ལ་སེམས་ཅན་གྱི་རྣམ་པ་དང༌། སྐབས་སྐབས་ལ་མི་མ་ཡིན་གྱི་རྣམ་པ་དང༌། སྐབས་སྐབས་ལ་ལན་ཆགས་དེ་རང་བཞིན་གྱིས་འབྱུང་གི་ཡོད། དེ་ལྟ་བུའི་ལན་ཆགས་དེ་དང༌། བགེགས་དང༌། བར་ཆད་དེ་ཚོ་ཕར་སྤང་བའི་ཐབས་དང༌། བཀག་ཐབས་ལ་ག་འདྲ་ཞིག་དགོས་ཤེ་ན། གནོད་བྱེད་ལ་གཏོར་མ་སྦྱིན་གསུངས་ཡོད། ང་རང་ཚོས་རྒྱུན་དུ་གཏོར་མ་བཟོས་ནས་གཏོར་མ་སྦྱིན། བར་ཆད་དང་རྐྱེན་ངན་བྱེད་མཁན་སེམས་ཅན་ཞིག་གི་རྣམ་པ་ཡོད་ནའང་འདྲ། མེད་ནའང་འདྲ༌། ང་རང་ཚོས་དམིགས་ནས་གཏོར་མ་སྦྱིན་པ་ཡིན།
དེ་ཡང་གཏོར་མ་ཞེས་ཉོན་མོངས་པ་དང༌། བག་ཆགས་ངན་པ། བཀྲ་མི་ཤིས་པ་ལ་སོགས་པ་གཏོར་བར་བྱེད་པའི་དམིགས་པའི་རྟེན་ལྟ་བུ་ཡིན་པས་གཏོར་མ་ཟེར་གྱི་ཡོད། དེ་ལ་དངོས་སུ་གཏོར་མ་ལྟ་བུ་བཟོ་ནའང་འདྲ། མ་བཟོ་ནའང་དམིགས་པའི་རྟེན་ཞིག་སྟེ༌། སྔོན་མ་ང་རང་གིས་གནོད་པ་བསྐྱལ་བ་དེ་ལ་ལན་དུ་ཁོ་རང་ལ་ཕན་པ་འབྱུང་བའི་ཕྱིར་དང༌། བདེ་བ་ཐོབ་པའི་ཆེད་དུ་ཡིན་བསམས་ནས་སྦྱིན་པ་བཏང་བའི་དམིགས་པ་བྱས་ན། གཙོ་བོ་རང་གི་སེམས་གལ་ཆེ་བ་ཡིན་སྟབས། བར་ཆད་དང་རྐྱེན་ངན་པ་ཟློག་པའི་བྱ་བ་བསྒྲུབ་ཐུབ་པ་ནི་གནོད་བྱེད་ལ་གཏོར་མ་སྦྱིན་པའོ། །
དེ་ལྟར་གནོད་བྱེད་ལ་གཏོར་མ་སྦྱིན་པ་དེ་བཞིན་ང་རང་ཚོས་དུས་རྒྱུན་དུ་གཅོད་གཏོང་གི་ཡོད། གཅོད་ཅེས་པ་ནི་སྤྱིར་ཕར་གཅོད་པའི་དོན་ཡིན་ལ༌། གང་གཅོད་ཀྱི་ཡོད་དམ་ཟེར་ན། བདག་འཛིན་གཅོད་པར་བྱེད་པའི་དོན་ཡིན་པས་གཅོད་ཟེར་གྱི་ཡོད། དེ་ཡང་ང་རང་ཚོའི་དམིགས་པ་གཙོ་བོ་བདག་ལ་གཅེས་པར་འཛིན་པ་སྤང་བའི་ཆེད་དུ་རང་གི་ལུས་དེ་སྦྱིན་པ་བཏང༌། ལུས་དེ་སྦྱིན་པ་བཏང་བའི་དམིགས་པ་བྱས། དེ་ནས་ལུས་དེ་ལྷ་དང་འདྲེ་ཐམས་ཅད་ཀྱི་ས་ཟ། བཏུབ། བཅད། འཁྱེར། དེ་འདྲ་བྱས་པ་ནི་ང་རང་གི་བདག་གཅེས་འཛིན་སྤང་བའི་ཕྱིར་གཅོད་བྱེད་ཀྱི་ཡོད། དེ་ལ་མ་གཅིག་ལབ་ཀྱི་སྒྲོན་མས།
སྲུངས་ཤིག་སྐྱོབས་ཤིག་བརྒྱ་ལས་ཀྱང༌། །
ཟོ་ཞིག་ཁྱེར་ཅིག་གཅིག་གིས་དགའ། །
ཞེས་གསུངས་ཏེ། ང་ལ་སྲུངས་རོགས་གྱིས༌། སྐྱོབས་རོགས་གྱིས་ཞེས་སྨྲས་ན་བདག་གཅེས་འཛིན་དེ་ཆེ་རུ་བཏང་བ་ཡིན་པས༌།  དེ་ལས་ཟོ་ཞིག་ཁྱེར་ཅིག་ཅི་དགའ་གྱིས། གང་བྱས་ནའང་བྱོས་ཞེས་བྱས་ན། དངོས་གནས་བདག་གཅེས་འཛིན་དེ་སྤང་བ་ཡིན༌། བདག་གཅེས་འཛིན་དེ་སྤངས་པ་ལ་བརྟེན་ནས། རང་གཞན་ཚང་མ་ལ་ཕན་པ་ཐོབ་ཀྱི་ཡོད་པས་དེ་འདྲ་གསུངས་པ་རེད་ལ། དེའི་ཕྱིར་ན་གཅོད་ཀྱི་སྒོ་ནས་ལུས་སྦྱིན་བྱེད་པ་ལ་སོགས་པ་དེ་འདྲ་ཡང་ཡོད།
དེའི་རྗེས་སུ་སྦྱོར་བ་བཞི་པ་ནི། མཁའ་འགྲོ་ཆོས་སྐྱོང་ལ་གཏོར་མ་འབུལ་བ་ཞེས་པ་ནི་སྤྱིར་གསོལ་བ་འདེབས་པའི་སྐབས་སུ། ནང་པ་སངས་རྒྱས་པ་སྤྱིའི་དབང་དུ་བྱས་ན་སངས་རྒྱས་ཆོས་དགེ་འདུན་ཏེ། དཀོན་མཆོག་རིན་པོ་ཆེ་རྣམ་པ་གསུམ་ཡོད། གསང་སྔགས་རྡོ་རྗེ་ཐེག་པ་ཐུན་མོང་མ་ཡིན་པའི་དབང་དུ་བྱས་ན།
རྩ་བ་གསུམ་ཞེས་པ་སྟེ། དང་པོ་བྱིན་རླབས་ཀྱི་རྩ་བ་བླ་མ་ཡིན། དེ་ནི་སྤྱིར་ང་རང་ཚོས་སྐྱབས་སུ་འགྲོ་བ་དང༌། གསོལ་བ་འདེབས་པའི་ཡུལ་དེ་སངས་རྒྱས་བཅོམ་ལྡན་འདས་རེད། སངས་རྒྱས་བཅོམ་ལྡན་འདས་ནི། ནང་པ་སངས་རྒྱས་པའི་ཆོས་ཐམས་ཅད་ཀྱི་འབྱུང་གནས་ལྟ་བུ་ཡིན་མོད། འོན་ཀྱང་སངས་རྒྱས་དང་ང་རང་ཚོའི་བར་ཐག་ལ་དུས་ཚོད་ཡུན་རིང་པོ་ཞིག་གིས་ཆོད་ནས༌། ཐད་ཀར་བྱིན་རླབས་དང་ནུས་པ་ཐོབ་ཐུབ་ཀྱི་ཡོད་མ་རེད། དེའི་ཕྱིར་ན་ང་རང་ཚོས་བླ་མ་ཞིག་བསྟེན། བླ་མ་དེ་ལ་དང་པོ་སངས་རྒྱས་ནས་རིམ་གྱིས་བརྒྱུད་པའི་བྱིན་རླབས་ཀྱི་ནུས་པ་དང༌། བྱིན་རླབས་ཀྱི་བརྒྱུད་པ་ཡོད་པས་དེ་ང་རང་ལ་ཐད་ཀར་འཕོ་བའི་ཕྱིར་ན། བྱིན་རླབས་ཀྱི་རྩ་བ་བླ་མ་ནི་སངས་རྒྱས་དང་འདྲ་བ་ཡིན་པའི་ཕྱིར་ན་དེ་ལ་གསོལ་བ་འདེབས་དགོས་པ་དང༌།
དེ་བཞིན་དངོས་གྲུབ་ཀྱི་རྩ་བ་ཡི་དམ་ཞེས་དངོས་གྲུབ་ནི་ང་རང་ཚོ་ལ་དམ་པའི་ཆོས་ཉམས་སུ་ལེན་པ་ལ་བརྟེན་ནས་འབྲས་བུ་ཞིག་འཐོབ་དགོས་ཀྱི་ཡོད། འབྲས་བུ་དེ་ཐོབ་པར་བྱེད་པ་ལ་སྤྱིར་བྱམས་དང་སྙིང་རྗེ་བྱང་ཆུབ་ཀྱི་སེམས་བསྒོམས་པ་དང༌། ཆོས་ཐམས་ཅད་ཀྱི་ཆོས་ཉིད་བསྒོམས་པ་ལ་སོགས་པ་དེ་འདྲའི་མན་ངག་མང་པོ་ཡོད། ཡང་སྐབས་སྐབས་ལ་ང་རང་ཚོས་སེམས་ལ་གཟུགས་ཀྱི་རྣམ་པ་བསྒོམས། ཡི་དམ་གྱི་ལྷ་ཡི་རྣམ་པ་བསྒོམས་ཏེ། སྐབས་སྐབས་ལ་ཞི་བའི་རྣམ་པ་བསྒོམས་པ་དང༌། སྐབས་སྐབས་ལ་ཁྲོ་བོའི་རྣམ་པ་བསྒོམས་པ་ལ་སོགས་པའི་སྒོ་ནས་ཡི་དམ་ལྷའི་བསྐྱེད་རིམ་བསྒོམས། དེ་ནས་དེ་སྟོང་ཉིད་ཀྱི་ངང་དུ་ཡལ་བའི་རྫོགས་རིམ་བསྒོམས། དེ་འདྲ་བྱས་ན་དངོས་གྲུབ་དང་འབྲས་བུ་ཐོབ་སླ་བ་ཡིན་པའི་ཕྱིར། གསང་སྔགས་རྡོ་རྗེ་ཐེག་པའི་ཐུན་མོང་མ་ཡིན་པའི་དབང་དུ་བྱས་ན། དངོས་གྲུབ་ཀྱི་རྩ་བ་ཡི་དམ་ཞེས་གསུངས་པ་དང༌།
ཕྲིན་ལས་ཀྱི་རྩ་བ་ནི་ཆོས་སྐྱོང་ཡིན། དེ་ཡང་སྤྱིར་དཀོན་མཆོག་གསུམ་ལས་ད་ལྟ་སྐྱབས་སུ་འགྲོ་བའི་ཡུལ་གསུམ་པ་དེ་དགེ་འདུན་རེད། དགེ་འདུན་ནི་གང་ཟག་མིའི་རྣམ་པར་བཞུགས་པ་ཡིན། འོ་ན་མིའི་རྣམ་པ་ལ་བཞུགས་པ་མ་གཏོགས་གཞན་ཡོད་དམ་ཟེར་ན། མི་མ་ཡིན་པའི་རྣམ་པ་ལ་བཞུགས་པའི་བྱང་ཆུབ་སེམས་དཔའ་དང༌། སྐྱེས་བུ་ཁྱད་པར་དུ་འཕགས་པ་དེ་འདྲ་ཡོད་པ་རེད། དེ་ཚོ་ལ་ཕྲིན་ལས་བཅོལ། གསོལ་བ་བཏབ་ན། དེ་ཚོས་བར་ཆད་སེལ་བ་དང་ཕྲིན་ལས་བསྒྲུབ་ཐུབ་པ་ཡིན་པའི་ཕྱིར། ད་ལྟ་ཐུན་མོང་མ་ཡིན་པའི་གསང་སྔགས་རྡོ་རྗེ་ཐེག་པའི་ལུགས་ལ་དགེ་འདུན་ལ་སྐྱབས་སུ་འགྲོ་བ་དང༌། དེའི་ནང་ནས་ཀྱང་དམིགས་བསལ་གྱིས་མཁའ་འགྲོ་ཆོས་སྐྱོང་མི་མ་ཡིན་པའི་རྣམ་པར་བཞུགས་པ་ལ་སྐྱབས་སུ་འགྲོ་བ་ཡིན། དེ་ལ་ཡང་ཡབ་ཀྱི་རྣམ་པར་བཞུགས་པ་དང༌། ཡུམ་གྱི་རྣམ་པར་བཞུགས་པའི་མཁའ་འགྲོ་དང་ཆོས་སྐྱོང་རྣམས་ལ་མཆོད་པ་འབུལ། གསོལ་བ་བཏབ༌། བར་ཆད་སེལ་བ་དང་མཐུན་རྐྱེན་བསྒྲུབ་པ་ལ་སོགས་པའི་ཕྲིན་ལས་བཅོལ་ན། དེ་ལ་བརྟེན་ནས་ལམ་སྒྲུབ་པ་དེ་ཡང་དག་པར་འགྲོ་བ་ཡིན་པའི་ཕྱིར༌། སྦྱོར་བ་བཞི་པ་དེ་མཁའ་འགྲོ་ཆོས་སྐྱོང་ལ་མཆོད་པ་དང༌། གཏོར་མ་འབུལ་དགོས་པར་གསུངས་སོ༌། །དེས་རྐྱེན་ངན་བྱང་ཆུབ་ལམ་དུ་བསྒྱུར་བའི་ཐབས་བསྟན་པ་རེད༌། ཉམས་ལེན་གྱི་སྐབས་དེ་ལ་ཡང༌། སྤྱིར་ཐུན་དང་ཐུན་མཚམས་རྣམ་པ་གཉིས་ཡོད་པའི་ནང་ནས༌། ད་ལྟ་ཐུན་གྱི་སྐབས་སུ་ཉམས་ལེན་བྱེད་ཚུལ་བསྟན་པར་མཛད་པའོ། །
གཉིས་པ་ཐུན་མཚམས་ཀྱི་སྐབས་སུ་ཉམས་ལེན་བྱེད་ཚུལ་ནི།
ཡང་ང་རང་ཚོས་སྒོམ་ཉམས་ལེན་བྱེད་པའི་སྐབས་དངོས་མ་ཡིན་པར་ཟ་ཉལ་འགྲོ་འདུག་གི་སྤྱོད་ལམ་གྱི་སྐབས་ཏེ། ཐུན་མཚམས་སུ་རྐྱེན་ངན་པ་རེ་བྱུང་ན་ཇི་ལྟར་ཉམས་ལེན་བྱ་དགོས་ཤེ་ན།
ཞེས་གསུངས་ཏེ། སྡུག་པོ་དང་བར་ཆད་འདྲ་བྱུང་ན། དེ་ང་རང་གིས་འཁོར་བའི་གནས་དེ་སྤང་དགོས་པའི་རྟགས་ལྟ་བུ་ཞིག་ལ་བསམས་ནས་གཞན་ཕན་གྱི་བྱང་སེམས་བསྒོམ་པ་དང༌། བདག་གཅེས་འཛིན་སྤོང་བ་ལ་སོགས་པའི་དོན་དུ་བསམ་པ་ལྟ་བུ་དང༌། ཡང་སྐྱིད་པོ་དང་དགའ་པོ་བྱུང་ན་ཡང་དེ་ལྟར་དུ་བདག་གཅེས་འཛིན་སྤོང་བའི་ཐབས་དང༌། སེམས་ཅན་ཐམས་ཅད་ལ་ལྷག་བསམ་བསྐྱེད་པའི་ཐབས་ལྟ་བུ་བྱམས་སྙིང་རྗེ་བྱང་ཆུབ་ཀྱི་སེམས་སྤེལ་བའི་ཐབས་བྱེད་པ་སྟེ། གང་ཡིན་ནའང་དུས་དང་རྣམ་པ་ཀུན་ཏུ་བདག་གཅེས་འཛིན་སྤོང་བའི་ཐབས་དང༌། གཞན་གཅེས་འཛིན་གྱི་ཐབས་ལ་བརྩོན་དགོས་པ་བསྟན་པ་ཡིན་ནོ། །
མན་ངག་སྙིང་པོ་མདོར་བསྡུས་པ། །
སྟོབས་ལྔ་དག་དང་སྦྱར་བར་བྱ། །
ཐེག་ཆེན་འཕོ་བའི་གདམས་ངག་ནི། །
སྟོབས་ལྔ་ཉིད་ཡིན་སྤྱོད་ལམ་གཅེས། །
བཞི་པ་ཚེ་གཅིག་གི་ཉམས་ལེན་དྲིལ་ནས་བསྟན་པ་ལ་གཉིས། ཚེ་འདིར་ཇི་ལྟར་བྱ་བ༌། འཆི་ཁར་ཇི་ལྟར་བྱ་བའོ༌། །དང་པོ་ཚེ་འདིར་ཇི་ལྟར་བྱ་བ་ལ་གཉིས༌། བཀའ་བསྟན་ཡིན་ནོ་ཅོག་གི་སྙིང་བསྡུས་མན་ངག་ཡིན་པར་ཆ་བ་བརྗོད་པ། ཚེ་གཅིག་ཉམས་ལེན་གྱི་སྙིང་དོན་སྟོབས་ལྔའི་མན་ངག་ཏུ་སྦྱར་དགོས་པའོ། །དང་པོ་བཀའ་བསྟན་བཅོས་ཡིན་ནོ་ཅོག་གི་སྙིང་བསྡུས་མན་ངག་ཡིན་པར་ཆི་བ་བརྗོད་པ་ནི།
ཞེས་གསུངས་ཏེ། སྤྱིར་དམ་པའི་ཆོས་ཀྱི་དབང་དུ་བྱས་ན། སངས་རྒྱས་བཅོམ་ལྡན་འདས་ཀྱི་ས་གསུངས་པའི་བཀའ༌། དེའི་དགོངས་པ་འགྲེལ་བར་མཛད་པའི་བསྟན་བཅོས༌། དེ་དག་གི་ནང་ནས་སྙིང་པོ་ལྟ་བུ་ཚུར་བསྡུས་བཞག་པའི་མན་ངག་སྟེ་རྣམ་པ་གསུམ་ཡོད་པའི་ནང་ནས༌། སྡེ་ཚན་དང་པོ་སངས་རྒྱས་ཀྱི་ས་གསུངས་པའི་བཀའ་ལ་ཡང༌། སངས་རྒྱས་ཀྱི་ས་མདོའི་སྐོར་ནས་གསུངས་པ་དང༌། གསང་སྔགས་ཀྱི་རྒྱུད་སྡེའི་སྐོར་ནས་གསུངས་པའི་མདོ་སྔགས་རྣམ་པ་གཉིས། དེ་ནས་མདོ་ལ་ཡང་འདུལ་བ་ཤེར་ཕྱིན་ལ་སོགས་པ་མང་པོ་ཡོད་པ་དང༌། གསང་སྔགས་ལའང་བྱ་རྒྱུད༌། སྤྱོད་རྒྱུད། རྣལ་འབྱོར་རྒྱུད། རྣལ་འབྱོར་བླ་ན་མེད་པའི་རྒྱུད་ཀྱི་སྐོར་ལ་སོགས་པ་མང་པོ་ཞིག་ཡོད༌། དེ་ཡང་རྒྱ་གར་དུ་ག་ཚད་དར་ཡོད་པ་དེ་ལས་མང་ཆེ་ཤོས་ཤིག་བོད་ཀྱི་ལོ་ཙཱ་བ་ཐམས་ཅད་ཀྱི་ས་བོད་སྐད་དུ་བསྒྱུར། དེ་ལྟ་བུའི་ཆོས་ཀྱི་མཚན་ལ་ཡང་སངས་རྒྱས་ཀྱི་བཀའ་བོད་སྐད་དུ་བསྒྱུར་བ་ཡིན་པའི་ཕྱིར་ན་བཀའ་འགྱུར་ཞེས་བྱ་བ་ཡིན། བཀའ་འགྱུར་བསྒྱུར་ཡོད་པ་དེ་དག་ལས་ཁ་ཤས་ཁ་ཤས་འཐོར་སོང་བ་འདྲ་མ་གཏོགས་མང་ཆེ་ཤོས་མ་འཐོར་བར་བྱས་ནས་ཕྱོགས་གཅིག་ཏུ་བསྡོམས་ཏེ་བཞུགས་ཡོད་རེད་ལ། དཔེར་ན༌། སྡེ་དགེའི་བཀའ་འགྱུར་ལ་པོ་ཏི་བརྒྱ་དང་གསུམ། སྣར་ཐང་དང་ལྷ་སའི་བཀའ་འགྱུར་ལ་པོ་ཏི་བརྒྱ་ཐམ་པ་དང། དེ་བཞིན་ཅོ་ནེའི་བཀའ་འགྱུར་སོགས་སོ་སོའི་གླེགས་བམ་གྱི་ཚད་མ་འདྲ་བ་དུ་མ་ཡོད།
ང་རང་ཚོའི་ཆོས་ཉམས་ལེན་གྱི་རྩ་བ་དེ་གང་ལ་ཐུག་གི་ཡོད་རེད་ཟེར་ན༌། མདོ་ཡི་ཉམས་ལེན་ཡིན་ནའང་འདྲ། སྔགས་ཀྱི་ཉམས་ལེན་ཡིན་ནའང་འདྲ། དེ་ནི་བཀའ་འགྱུར་ལ་ཐུག་གི་ཡོད། བཀའ་འགྱུར་ནང་ནས་གསུངས་པ་དེ་ཚོ་ཚུར་བཏོན་གྱི་ཡོད། ཡིན་ན་ཡང་བཀའ་འགྱུར་རང་ཉམས་ལེན་བྱེད་ཀྱི་ཡོད་པ་དེ་འདྲ་ཡང་མ་ཡིན་ཏེ། དེ་དག་ཐད་ཀར་ཉམས་ལེན་གནང་གི་ཡོད་མ་རེད༌། སངས་རྒྱས་ཀྱི་བཀའ་ལ་རྒྱུ་མཚན་དང༌། ལོ་རྒྱུས་དང༌། དགོས་པ་ལ་སོགས་པ་མང་པོ་ཡོད་པ་དེ་ཚོའི་ནང་ནས། ང་རང་ཚོས་ཉམས་སུ་ལེན་དགོས་པ་རྣམས་ཚུར་བཏོན་བཞག་པ་དེ་ལ་མན་ངག་ཟེར་གྱི་ཡོད་པ་དང༌།
དེ་བཞིན་སྡེ་ཚན་གཉིས་པའི་དབང་དུ་བྱས་ན་བསྟན་བཅོས་རེད། བསྟན་བཅོས་ཞེས་པ་ནི། སྤྱིར་སངས་རྒྱས་ཀྱི་བཀའ་དེ་གདུལ་བྱ་སོ་སོའི་བློ་དང་བསྟུན་ནས་གསུངས་པ་ཡིན་པའི་ཕྱིར། སྐབས་སྐབས་ལ་རྒྱ་ཆེན་པོ་དང༌། སྐབས་སྐབས་ལ་ཧ་ཅང་བསྡུས་དྲགས་པ་ལྟ་བུ་ཡོད་པ་རྣམས། དུས་རབས་དུས་རབས་ཀྱི་སྐབས་སུ་སོ་སོའི་དུས་རབས་དང་མཐུན་པར་མཁས་པ་དང་གྲུབ་ཐོབ་ཆེན་པོ་དེ་རྣམས་ཀྱི་ས་གསལ་བར་མཛད་པ་དེ་ལ་བསྟན་བཅོས་ཟེར་གྱི་ཡོད།
བསྟན་བཅོས་དེ་ལ་ཡང་ཡུལ་གྲུ་གཞན་ནས་བྱུང་བ་དང༌། བོད་རང་ནས་བྱུང་བ་སྟེ་སྡེ་ཚན་གཉིས། དང་པོ་ལ་སྔོན་མ་རྒྱ་གར་འཕགས་པའི་ཡུལ་ནས་བྱུང་བའི་བསྟན་བཅོས་དང༌། རྒྱ་ནག་ནས་བྱུང་བའི་བསྟན་བཅོས། ཡང་ས་ཆ་གཞན་དག་ནས་བྱུང་བའི་བསྟན་བཅོས་ཏེ། དེ་ཚོ་ཚུར་བསྒྱུར་བཞག་པ་དེ་ལ་བསྟན་འགྱུར་ཟེར་བ་ཡིན།
གཉིས་པ་ནི་བོད་རང་གི་མཁས་པ་དང་གྲུབ་ཐོབ་རྣམས་ཀྱི་ས་བརྩམས་པའི་བསྟན་བཅོས་ཏེ། དེ་ལྟར་བསྟན་བཅོས་ལ་སྡེ་ཚན་གཉིས་ཡོད་པའི་ནང་ནས་དང་པོ་བསྟན་འགྱུར་ལ་པོ་ཏི་ཉིས་བརྒྱ་དང་བཅོ་བརྒྱད་ཡོད་རེད་ལ། གཉིས་པ་བོད་ནས་བྱུང་བའི་བསྟན་བཅོས་ཐམས་ཅད་ལ་ཡང་སོ་སོའི་སྡེ་ཚན་སྡེ་ཚན་དེ་འདྲ་ཡོད། ཁ་ཤས་དུས་ཀྱི་དབང་གིས་འཕོ་འགྱུར་བྱུང་ནས་མེད་པར་གྱུར་པ་ཡང་ཡོད། ཡིན་ན་ཡང་དེ་དག་གི་མན་ངག་གང་ཡིན་པ་དེ་བརླགས་ཡོད་མ་རེད། དེའི་ཕྱིར་ད་ལྟ་ང་རང་ཚོས་ཉམས་སུ་ལེན་བྱ་གང་ཡིན་ན། མན་ངག་དེ་དག་ཡིན༌། དེ་ཡང་སངས་རྒྱས་ཀྱི་བཀའ་ཡི་ནང་ནས་བཏོན་པའི་མན་ངག་མཁས་པ་དང་གྲུབ་ཐོབ་ཆེན་པོ་རྣམས་ཀྱི་ས་བརྩམས་པའི་བསྟན་བཅོས་ཀྱི་ནང་ནས་བཏོན་པའི་མན་ངག་ཡིན་པའི་ཕྱིར་ན། མན་ངག་སྙིང་པོ་མདོར་བསྡུས་པ༌། །ཞེས་གསུངས་པ་ཡིན། དེ་ཡང་རང་ལུགས་ཀྱི་མན་ངག་ཐུན་མོང་མ་ཡིན་པའི་དབང་དུ་བྱས་ན། ང་རང་ཚོ་བཀའ་བརྒྱུད་པ་ལ་ཐུན་མོང་མ་ཡིན་པའི་བླ་མ་མར་པ།མི་ལ། དྭགས་པོ་སྟེ་རྣམ་པ་གསུམ། གསུམ་གྱི་ནང་ནས་ཀྱང་གལ་ཆེ་བ་དྭགས་པོ་རིན་པོ་ཆེ་རེད༌། དྭགས་པོ་རིན་པོ་ཆེ་ནི་སངས་རྒྱས་བཅོམ་ལྡན་འདས་ཀྱི་ས་ཀྱང༌། མ་འོངས་པ་ན་ཏིང་ངེ་འཛིན་གྱི་ཉམས་ལེན་གྱི་སྐོར་སྤེལ་གྱི་རེད་ཅེས་གསུངས་ནས་ལུང་བསྟན་གནང་ཡོད། ཁོང་གིས་ཏིང་ངེ་འཛིན་གྱི་མན་ངག་གང་འདྲ་སྤེལ་བ་རེད་ཟེར་ན། བཀའ་ཕྱག་ཆུ་བོ་གཅིག་འདྲེས་ཟེར། དེ་ཡང་ཇོ་བོ་རྗེ་དཔལ་ལྡན་ཨ་ཏཱི་ཤ་ནས་བརྒྱུད་པ་བཀའ་གདམས་པའི་མན་ངག་དང༌།
དེ་བཞིན་དུ་རྒྱ་གར་ནས་ནཱ་རོ་དང་མེ་ཏྲི་ལ་སོགས་པའི་མན་ངག་མར་པ་དང་མི་ལ་ནས་བརྒྱུད་པའི་ཕྱག་རྒྱ་ཆེན་པོ་སྟེ༌། བཀའ་གདམས་པའི་མན་ངག་དང་ཕྱག་རྒྱ་ཆེན་པོའི་མན་ངག་གཉིས་མཉམ་དུ་སྦྱར་ནས་བསྒོམ་པའི་ཐབས་མཛད་པ་ཡིན་པའི་ཕྱིར་ན༌། ཐུན་མོང་མ་ཡིན་པའི་མན་ངག་ཡོད། དེ་ཡོད་པའི་ནང་ནས་ད་ལྟ་འདིར་བཀའ་གདམས་པ་ཇོ་བོ་རྗེ་དཔལ་ལྡན་ཨ་ཏཱི་ཤ་ནས་རིམ་པ་བཞིན་དུ་བརྒྱུད་དེ་བྱུང་བའི་མན་ངག་བློ་སྦྱོང་གི་སྐོར་ཡིན་ལ།
དེ་ཡང་ཕྱིས་སུ་འཇམ་མགོན་ཀོང་སྤྲུལ་བློ་གྲོས་མཐའ་ཡས་ཀྱི་ས་བོད་ལ་དར་བའི་ཉམས་ལེན་གནང་རྒྱུའི་གདམས་ངག་དང་མན་ངག་ཐམས་ཅད་གཅིག་ཏུ་བསྡུས་ནས་གདམས་ངག་མཛོད་ཅེས་བཞག་པ་ཡིན། དེ་ལ་སྡེ་ཚན་སོ་སོར་ཡོད༌། དེའི་ནང་ནས་བཀའ་གདམས་པའི་སྡེ་ཚན་ནང་ལ་ད་ལྟ་བློ་སྦྱོང་དོན་བདུན་མ་དེ་དངོས་སུ་བཞག་གནང་ཡོད། དེ་སྔོན་མའི་སྐབས་སུ་ཡང་བཤད་པ་དང་ཉམས་ལེན་གྱི་རྒྱུན་མ་ཆད་པ་ལྟར། མ་འོངས་པ་ལ་ཡང་དེའི་བཤད་པ་དང་ཉམས་ལེན་གྱི་རྒྱུན་མ་ཆད་པའི་ཕྱིར་གདམས་ངག་མཛོད་དུ་གདམས་ངག་ཆ་ཚང་བསྡུས་ནས། མ་འོངས་པ་ལ་གདམས་ངག་མཛོད་ཅེས་པ་དེ་ཉམས་མ་སོང་ན་དེའི་མན་ངག་གི་རྒྱུན་མི་ཆད་པའི་ཕྱིར་དུ་བསྡུས་གནང་བ་རེད། དེ་ལྟ་བུའི་མན་ངག་གི་ནང་ནས་སྙིང་པོ་ཚེ་གཅིག་གི་ཉམས་ལེན་བྱེད་ཚུལ་སྐབས་འདིར་བསྟན་པར་མཛད་པ་ཡིན།
གཉིས་པ་ཚེ་གཅིག་ཉམས་ལེན་གྱི་སྙིང་དན་སྟོབས་ལྔའི་མན་ངག་ཏུ་སྦྱར་དགོས་པ་ནི༌།
སྤྱིར་ཉམས་ལེན་བྱེད་པའི་སྐབས་སུ་ཧ་ཅང་རྒྱ་ཆེན་པོ་ཞིག་གལ་ཆེ་བ་ཡིན་མོད། འོན་ཀྱང་རྒྱ་ཆེན་པོ་ཡིན་ན་ང་རང་ཚོས་དུས་རྒྱུན་དུ་ཆ་ཚང་ཉམས་ལེན་བྱེད་ཐུབ་ཀྱི་མ་རེད། དེའི་ཕྱིར་ན་ཉམས་ལེན་གྱི་སྙིང་པོ་མན་ངག་དགོས་ཀྱི་རེད། མན་ངག་གི་ནང་ནས་ཀྱང་མན་ངག་གི་སྙིང་པོ་གང་ཡིན་པ་དེ་དགོས༌། མན་ངག་གི་སྙིང་པོ་དེ་ཡང་མང་པོ་ཡོད། ཡིན་ན་ཡང་མདོར་བསྡུས་པ་ལས་ཀྱང་མདོར་བསྡུས་ནས། ང་རང་ཚོས་ཇི་ལྟར་ཉམས་སུ་ལེན་ཐུབ་པ་གཟིགས་ཡོང་བའི་སྐབས་སུ༌། ཚེ་གཅིག་ལ་ག་དུས་ཡིན་ན་ཡང་ཉམས་ལེན་བྱེད་བདེ་བ་ནི།
ཞེས་གསུངས་ཏེ༌། སྟོབས་ལྔའི་ཁོངས་སུ་བསྡུས་ནས་ཉམས་ལེན་གནང་དགོས་པར་གསུངས་པ་རེད།
དེ་ཡང་སྟོབས་ལྔའི་དང་པོ་ནི་འཕེན་པའི་སྟོབས་ཡིན། འཕེན་པའི་སྟོབས་ནི། དང་པོ་རང་གི་སེམས་ཀྱི་ཀུན་སློང་དེ་ཧ་ཅང་གལ་ཆེ་བ་ཡིན༌། དེ་ཡང་དཔེར་ན་ང་རང་ཚོས་འཕེན་པའི་སྟོབས་སྐྱབས་འགྲོ་དང་སེམས་བསྐྱེད་དེ། ཆོ་ག་ཞིག་འདོན་ནས་སྐྱབས་འགྲོ་དང་སེམས་བསྐྱེད་བྱེད་སྐབས༌། འགྲོ་ལ་ཕན་ཕྱིར་སངས་རྒྱས་འགྲུབ་པར་ཤོག་ཅེས་པ་ལྟ་བུ༌། རང་གིས་མ་འོངས་པ་ལ་འཕེན་པ་ཤུགས་ཆེན་པོ་བཏང་ནས༌། ངས་ཆོས་ཉམས་ལེན་བྱས་པ་ལ་བརྟེན་ནས་སངས་རྒྱས་ཀྱི་གོ་འཕང་འཐོབ་པར་བྱ༌། སངས་རྒྱས་ཀྱི་གོ་འཕང་ཐོབ་པ་དེ་ཡང་ང་རང་གཅིག་པུ་མ་ཡིན་པར་འགྲོ་ལ་ཕན་ཕྱིར་ཞེས་སེམས་ཅན་ཐམས་ཅད་ལ་ཕན་པའི་ཕྱིར་དུ་ཡིན་པའི་འཕེན་པ་རྒྱ་ཆེན་པོ་བཏང་བ་དང་འདྲ། ཕལ་ཆེ་བ་ང་རང་ཚོས་ཆོས་ཉམས་ལེན་ག་རེ་བྱེད་ན་ཡང༌། ཡིན་གཅིག་མིན་གཅིག་སྐྱབས་འགྲོ་སེམས་བསྐྱེད་བྱེད་ཀྱི་ཡོད།
བྱེད་དགོས་པའི་རྒྱུ་མཚན་ནི༌། འཕེན་པའི་སྟོབས་དེ་ཤུགས་ཆེ་རུ་གཏོང་བའི་ཕྱིར་ཡིན༌། དེ་ལྟ་བུ་མཐར་ཐུག་གི་འཕེན་པའི་སྟོབས་ཡིན་ནའང་འདྲ༌། གནས་སྐབས་ཡིན་ནའང་རུང་འཕེན་པའི་སྟོབས་ང་རང་གིས་ཆོས་ཤིག་ཉམས་ལེན་བྱེད་ན༌། དེའི་སྔོན་ལ་ངས་འདི་འདྲ་ཞིག་བྱེད་ཀྱི་ཡིན་བསམ་པ་ལྟ་བུ་དགོས༌། དཔེར་ན་ང་རང་གིས་བྱང་ཆུབ་སེམས་དཔའི་སྡོམ་པ་ལེན་གྱི་ཡིན་བསམས་ནས་འཕེན་པའི་སྟོབས་བཏང་བ་ལྟ་བུ༌། དེ་བཞིན་དུ་དགེ་བསྙེན་གྱི་སྡོམ་མ་པ་ཞུ་གི་ཡིན་བསམ་པ་ལྟ་བུ༌། ངས་སྡིག་པ་མི་དགེ་བའི་ནང་ནས་འདི་དག་སྤང་གི་ཡིན༌། དགེ་བ་སྒྲུབ་པའི་ནང་ནས་ཡིན་ནའང་དཔེར་མཚོན་ན། སྔོན་འགྲོ་བསྐྱལ་གྱི་ཡིན་བསམ་པ་ལྟ་བུ༌། སྔོན་འགྲོ་དེ་ཆ་ཚང་བྱེད་ཀྱི་ཡིན་བསམ་པ་ལྟ་བུ༌། ཡང་ན་ང་རང་ལོ་གསུམ་ལ་མཚམས་བསྡད་ཀྱི་ཡིན་བསམ་པ་ལྟ་བུ་ཡིན༌། དེ་ལ་ཁ་ཤས་ཀྱི་ས་ལོ་གསུམ་ཡིན་གཅིག་མིན་གཅིག་དགོས་པ་དེ་རྒྱུ་མཚན་གང་གི་ཆེད་ཡིན་སྙམ་ན༌། དེ་ལྟ་བུའི་རྒྱུ་མཚན་ཡང་ང་རང་གིས་འཕེན་པ་ཆེན་པོ་ཞིག་བཏང་བ་སྟེ༌། ལོ་གསུམ་ལ་དགེ་བའི་བྱ་བ་ཤ་སྟག་བྱེད་ཀྱི་ཡིན་བསམ་པ་ལྟ་བུའི་འཕེན་པ་བཏང་བ་ཡིན། དེ་འདྲ་མ་ཡིན་ནའང་དགེ་བའི་བྱ་བ་ག་རེ་བྱེད་ནའང་འདི་འདྲ་ཞིག་བྱེད་ཀྱི་ཡིན༌། འདི་འདྲ་ཞིག་བརྩོན་གྱི་ཡིན༌། སྒོམ་འདི་འདྲ་ཞིག་བརྒྱབ་ཀྱི་ཡིན་བསམ་པ་ནི༌། རང་བཞིན་གྱིས་དགེ་བ་གང་ཐུབ་ལ་བརྩོན་པ་ལས་སྔོན་ལ་འཕེན་པའི་སྟོབས་ཤིག་བཏང་ན༌། དེའི་ནུས་པ་ཆེ་རུ་འགྲོ་བའི་ཕྱིར་འཕེན་པའི་སྟོབས་ཞེས་གསུངས་པ་ཡིན༌། དེ་བཞིན་དུ་དུས་ཐུང་ཐུང་ཞིག་གི་དབང་དུ་བྱས་ཏེ་མཚོན་ན༌། ང་རང་ཚོས་དྲན་ཤེས་བརྟན་པའི་ཕྱིར་དུ་སྔ་དྲོ་སྔ་མོར་ཡར་ལངས་ནས༌། དེ་རིང་མི་ལ་ཁོང་ཁྲོ་སྐྱེ་བ་ལ་སོགས་པའམ། ཡང་ན་གནོད་སེམས་སྐྱེ་བ་ལ་སོགས་པ་བྱེད་ཀྱི་མིན་ནོ་སྙམ་པའི་འཕེན་པ་སྔོན་དུ་བཏང་ན༌། དེ་རིང་དྲན་ཤེས་བརྟན་པོ་ཡོང་གི་ཡོད་པ་དང༌།
ཡང་དོ་དགོང་མར་ཉལ་བའི་སྐབས་སུ༌། ང་རང་གིས་དེ་རིང་ཞོགས་ཀ་འཕེན་པ་ཞིག་བཏང་བ་ཡིན༌། དེ་ཡག་པོ་ཞིག་བྱས་འདུག་གམ་མི་འདུག་བསམ་ནས་བལྟས་ན། སོ་སོའི་སྐྱེ་བོ་ཡིན་པའི་ཕྱིར༌། སྔ་དྲོའི་འཕེན་པ་བཏང་བ་དེ་ལས་འགལ་བསྡད་པ་ཡང་འོང་སྲིད༌། གལ་ཏེ་དེ་འདྲ་བྱུང་འདུག་ན༌། དེ་རིང་མ་བཟང༌། སང་ཉིན་ང་རང་གིས་དེ་འདྲ་བྱེད་མི་ཉན་སྙམ་པའི་འཕེན་པའི་ཤུགས་བཏང་བ་དང༌།
དེ་བཞིན་དགེ་བ་སྒྲུབ་པའི་དབང་དུ་བྱས་ན་ཡང༌། ངས་དེ་རིང་འདི་འདྲ་ཞིག་བྱེད་ཀྱི་ཡིན༌། དེ་རིང་བྱམས་པ་དང་སྙིང་རྗེ་བྱང་ཆུབ་ཀྱི་སེམས་འདི་ལྟ་བུ་ཞིག་བསམ་བློ་གཏང་གི་ཡིན༌། ལུས་ཀྱི་དགེ་བ་འདི་འདྲ་ཞིག་བསྒྲུབ་ཀྱི་ཡིན༌། ངག་གི་སྒོ་ནས་དགེ་བ་འདི་འདྲ་ཞིག་བསྒྲུབ་ཀྱི་ཡིན༌། སེམས་ཀྱི་སྟེང་ནས་དགེ་བ་འདི་འདྲ་ཞིག་བསྒྲུབ་ཀྱི་ཡིན། དེ་བཞིན་དུ་ངག་གི་སྒོ་ནས་སྡིག་པ་མི་དགེ་བ་འདི་འདྲ་ཞིག་སྤང་གི་ཡིན༌། སེམས་ཀྱི་སྒོ་ནས་དེ་རིང་ངས་འདི་འདྲ་ཞིག་སྤང་གི་ཡིན་བསམ་པ་ལྟ་བུའི་འཕེན་པ་བཏང་ན༌། རང་བཞིན་གྱིས་དགེ་བ་ལ་འཇུག་པའི་ནུས་པ་དང་ལྡན་པར་འགྱུར་ལ༌། དམིགས་བསལ་ད་ལྟ་འདིའི་སྐབས་སུ་གཙོ་བོ་གང་དག་གསུངས་ཡོད་རེད་ཟེར་ན། ངས་ཀུན་རྫོབ་བྱང་ཆུབ་ཀྱི་སེམས་ལ་འདི་འདྲ་བརྩོན་གྱི་ཡིན༌། དོན་དམ་བྱང་ཆུབ་ཀྱི་སེམས་ལ་འདི་འདྲ་བརྩོན་གྱི་ཡིན་བསམ་པ་ལྟ་བུའི་འཕེན་པ་དྲག་པོ་བཏང་བ་ལྟ་བུ་དེ་སྟོབས་ལྔའི་ནང་ནས་དང་པོ་ཡིན།
དེ་བཞིན་དུ་སྟོབས་ལྔའི་ནང་ནས་གཉིས་པ་ནི་གོམས་པའི་སྟོབས་ཡིན༌། དེ་ལ་འཕེན་པའི་སྟོབས་ཡག་པོ་ཞིག་བྱུང་ན་དེ་ཁོ་ནས་ཆོག་གམ་སྙམ་ན༌། འཕེན་པའི་སྟོབས་ཁོ་ནས་ཆོག་གི་མ་རེད༌། དེ་ལ་གཉིས་པ་གོམས་པའི་སྟོབས་ཡོད་དགོས༌། སྤྱིར་ང་རང་ཚོས་ཆོས་ཉམས་ལེན་བྱེད་པའི་ཐུན་གྱི་སྐབས་ལྟ་བུ་ལ་ཡིན་ནའང་འདྲ༌། ཆོས་ཉམས་ལེན་མི་བྱེད་པའི་ཐུན་མཚམས་ཀྱི་སྐབས་ཡིན་ནའང་འདྲ༌། དེ་བཞིན་དགེ་བ་སྒྲུབ་པའི་ཕྱོགས་ནས་ཡིན་ནའང་འདྲ། སྡིག་པ་མི་དགེ་བ་དང་ཉོན་མོངས་པ་སྤང་བའི་ཕྱོགས་ནས་ཡིན་ནའང་འདྲ་སྟེ༌། སྐབས་སྐབས་སུ་གོང་དུ་ཞུས་པ་ལྟར་འཕེན་པའི་སྟོབས་ནང་བཞིན་བསྒྲུབ་མ་ཐུབ་པ་དང༌། ཉམས་ལེན་བྱེད་མ་ཐུབ་པ་ཡོང་གི་རེད༌། དེ་ནི་ང་རང་ཐབས་སྡུག་པོ་ཡིན་པ་དང༌། ང་རང་དམན་པ་ཡིན་པ་ལ་བརྟེན་ནས་དེ་འདྲ་བྱུང་བ་མ་རེད༌། སྤྱིར་འཁོར་བ་ཐོག་མ་མེད་པ་ནས་གོམས་པའི་བག་ཆགས་ཡོད་པ་ལ་བརྟེན་ནས་དགེ་བ་སྒྲུབ་པའི་འཕེན་པའི་སྟོབས་བཏང་རུང༌། དགེ་བ་དེ་ལྟར་སྒྲུབ་མ་ཐུབ་པ་དང༌། སྡིག་པ་མི་དགེ་བ་དང་ཉོན་མོངས་པ་སྤངས་པའི་འཕེན་པའི་སྟོབས་བཏང་ནའང༌། དེ་སྤངས་མ་ཐུབ་པ་དེ་འདྲ་ཡོང་གི་རེད༌། དེ་འདྲ་ཡོང་བའི་སྐབས་དེའི་དབང་དུ་བཏང་བ་མ་ཡིན་པར། རིམ་གྱིས་བཟང་པོ་ལ་གོམས་ཤིང་ངན་པ་ལ་གོམས་མ་བཅུག་པར་དུས་རྒྱུན་དུ་དྲན་པ་དང་ཤེས་བཞིན་བསྟེན་ཏེ༌། དེ་འདྲ་བྱེད་མི་ཉན་བསམ་པ་ཡང་ཡང་དྲན་ནས་ང་རང་གི་སེམས་གཟབ་གཟབ་བྱེད་པར་བརྩོན་པ་དེ་ལ་གོམས་པའི་སྟོབས་ཞེས་གསུངས་པ་ཡིན།
གོམས་པའི་སྟོབས་ལ་ཇི་ལྟར་བྱས་ནས་གོམས་དགོས་ཀྱི་ཡོད་སྙམ་ན༌། སེམས་ཞེ་སྡང་དང་ཉོན་མོངས་པ་ལ་སོགས་པའི་དབང་དུ་མ་ཤོར་བ་ལ་གོམས༌། དེ་བཞིན་དུ་བསམ་པ་བཟང་པོ་དང༌། བྱམས་པ་དང༌། སྙིང་རྗེ་དང༌། བྱང་ཆུབ་སེམས་ཀྱི་ཕྱོགས་ལ་གོམས་ནས་བརྩོན་ན༌། རང་བཞིན་གྱིས་གོམས་ཐབས་ཡོད་རེད་ལ༌། སངས་རྒྱས་ཀྱི་ས་མདོ་ལས་ཀྱང་རང་གི་ཉམས་ལེན་དང་སྤང་བ་དེ་ཚོ་གཙོ་ཆེ་བ་ནི།
ཆོས་རྣམས་ཐམས་ཅད་རྐྱེན་ཡིན་ཏེ། །
འདུན་པའི་རྩེ་ལ་རབ་ཏུ་གནས། །
ཞེས་རང་གི་སེམས་ཀྱི་འདུན་པ་ཤུགས་ཆེན་པོ་ཞིག་ཡོད་ན༌། ཡང་དག་པ་ཞིག་བསྒྲུབ་ཐུབ་ཀྱི་རེད་ཅེས་གསུངས་པ་དང༌། དེ་བཞིན་རྒྱལ་སྲས་ཞི་བ་ལྷས་གསུངས་ནའང༌། དགེ་བ་དེ་བསྒྲུབ་ཨེ་ཐུབ་མི་ཐུབ་ཀྱི་རྩ་བ་དེ་མོས་པ་ལ་རག་ལས་ཀྱི་རེད། མོས་པ་ཡག་པོ་ཞིག་དང༌། ཤུགས་ཆེན་པོ་ཞིག་ཡོད་ན༌། དངོས་གནས་བསྒྲུབ་ཐུབ་ཀྱི་རེད། ཅེས་གསུངས་པའི་ཕྱིར་ན། གཉིས་པ་གོམས་པའི་སྟོབས་བསྟན་པ་ཡིན།
དེ་བཞིན་དུ་སྟོབས་གསུམ་པ་ནི་དཀར་པོས་ས་བོན་གྱི་སྟོབས་ཞེས་གསུངས་ཡོད། རང་གི་སེམས་ལ་རང་གིས་གོམས་ནས་བཞག་པ་དེ་དང་མཉམ་དུ་ཡང་བྱང་ཆུབ་ཀྱི་སེམས་སྐྱེ་བ་དང་འཕེལ་བའི་དོན་དུ། ལུས་ཀྱི་སྒོ་ནས་དགེ་བའི་རྩ་བ་བསགས། ངག་གི་སྒོ་ནས་དགེ་བའི་རྩ་བ་བསགས། ཡིད་ཀྱི་སྒོ་ནས་དགེ་བའི་རྩ་བ་བསགས་པ། དཔེར་ན་ལུས་ཀྱི་སྒོ་ནས་ཕྱག་འཚལ་བ་དང་བསྐོར་བ་བྱེད་པ་དང༌། སྦྱིན་པ་གཏོང་བ་ལ་སོགས་པ༌། ངག་གི་སྒོ་ནས་སྔགས་བཟླ་བ་དང༌། སྨོན་ལམ་འདེབས་པ་ལ་སོགས་པ༌། སེམས་ཀྱི་སྒོ་ནས་ཏིང་ངེ་འཛིན་སྒོམ་པ་ལ་སོགས་པ་དང༌། ལོངས་སྤྱོད་ཀྱི་སྒོ་ནས་གཙུག་ལག་ཁང་དང་སྐུ་གསུང་ཐུགས་རྟེན་བཞེངས་ནས་ལུས་ངག་ཡིད་གསུམ་གྱི་དགེ་བ་ལ་བརྩོན་ན༌། ཉམས་རྟོགས་ཁྱད་པར་ཅན་འབྱུང༌༌། ཡང་ད་ལྟ་འཕྲལ་དུ་སྤང་བྱ་ཡིན་ན་ཡང་མགོ་མནན་ཐུབ་མ་སོང་བསམས་པ་དང༌། དགེ་བའི་ཕྱོགས་བྱམས་སྙིང་རྗེ་བྱང་ཆུབ་ཀྱི་སེམས་ཀྱི་ས་རང་གི་སེམས་བསྒྱུར་ཐུབ་མ་སོང་བསམས་པ་ལྟ་བུ་དང༌། ཏིང་ངེ་འཛིན་ཁྱད་པར་ཅན་འཕྲལ་དུ་སྒོམ་དེ་གོང་ནས་གོང་འཕེལ་མ་སོང་བ་བསམས་པ་ལྟ་བུ་ཡང་ཡོང་སྲིད༌། ཡིན་ནའང་དགེ་བའི་སྟོབས་ལ་བརྟེན་ནས་རིམ་པས་གོང་འཕེལ་དུ་སོང་སྟེ་ངེས་པར་ཕན་པ་ཡོང་གི་ཡོད་རེད༌། རྒྱུ་མཚན་དེའི་ཕྱིར་ན་གསུམ་པ་དཀར་པོ་ས་བོན་གྱི་སྟོབས་ཞེས་གསུངས་པ་ཡིན།
སྟོབས་བཞི་པ་དེ་སུན་འབྱིན་པའི་སྟོབས་གསུངས་པ་རེད༌། དེ་ནི་སྐྱོན་གྱི་ཆ་སྤང་བའི་སྐོར་ལ་གོ་དགོས་ཀྱི་ཡོད༌། སྤྱིར་ང་རང་གི་རྒྱུད་ལ་ཉོན་མོངས་པ་ལ་སོགས་པ་སྐྱེས་པ་དང༌། དེའི་ནང་ནས་དམིགས་བསལ་དུ་བློ་སྦྱོང་གི་སྐབས་སུ༌། ཉོན་མོངས་པ་ཐམས་ཅད་ཀྱི་རྩ་བ་བདག་གཅེས་འཛིན་ལ་རག་ལས་པ་ཡིན་པའི་ཕྱིར་ན༌། བདག་གཅེས་འཛིན་གྱི་རྣམ་རྟོག་སྐྱེས་པ་ལྟ་བུ་གང་ཡིན་ནའང་རུང་སྟེ་སུན་འབྱིན་དགོས། དེ་ལ་ང་རང་ཚོ་འཁོར་བ་ཐོག་མ་མེད་པ་ནས་གོམས་པའི་སྟོབས་དང༌། དེ་བཞིན་ལམ་ཁྱད་པར་ཅན་སྟོན་མཁན་མེད་པའི་རྐྱེན་ལ་བརྟེན་ནས། དང་པོ་སྐྱོན་ལ་སྐྱོན་ཡིན་པ་ཤེས་ཡོད་མ་རེད༌།
དཔེར་ན་བདག་གཅེས་འཛིན་ཡིན་ནའང་རང་གིས་གལ་ཆེན་པོ་ཡིན༌། དེ་ཡག་པོ་ཡིན༌། དེ་ཁྱད་པར་ཅན་ཡིན་བསམས་པ་ལྟ་བུ་ཡོད་པ་དང༌། ཉོན་མོངས་པ་གཞན་དག་ཡིན་ན་ཡང་། དེ་ཚོ་ལ་ཉོན་མོངས་པ་ཡིན་པའི་འདུ་ཤེས་མེད་པར་མ་ཟད། དེ་གལ་ཆེན་པོ་ཡིན༌། དེ་ལ་བརྟེན་ནས་ང་རང་ལ་ཕན་ཐོགས་ཡོང་གི་ཡོད༌། དེ་ཡག་པོ་རེད་བསམས་པའམ༌། ཡང་ན་དེ་ཡག་པོ་རེད་མ་བསམས་ནའང༌། དེ་ལ་ཁྱད་པར་ཞེ་དྲག་ཡོད་མ་རེད་བསམས་པ་ལྟ་བུའི་བཟང་ངན་གྱི་རྣམ་དབྱེ་མེད་པའི་དབང་དུ་བཞག་པ་དེ་འདྲའི་རྣམ་རྟོག་ཡོང་གི་ཡོད། གལ་ཏེ་དེ་ལྟ་བུའི་རྣམ་རྟོག་ཡོད་ན། དེ་ནས་ཉོན་མོངས་པ་དེའི་དབང་དུ་ཤོར། བདག་གཅེས་འཛིན་གྱི་དབང་དུ་ཤོར། བདག་གཅེས་འཛིན་དེ་ཆེ་རུ་འགྲོ་བ་དེ་འདྲ་ཡོང་གི་ཡོད།
དེ་ལ་ང་རང་ཚོས་ཉོན་མོངས་དེ་དག་སྤང་དགོས་པ་དང༌། མར་མགོ་གནོན་དགོས༌། དེའི་ཕྱིར་སུན་འབྱིན་ཞེས་པ་ནི༌། ཉོན་མོངས་དང་བདག་གཅེས་འཛིན་དེ་དག་སྡུག་པོ་རེད༌། ཡག་པོ་མ་རེད༌། དེ་ཡིས་ང་རང་ལ་ཡང་གནོད་པ་བསྐྱལ་གྱི་ཡོད༌། གཞན་ལ་ཡང་གནོད་པ་བསྐྱལ་གྱི་རེད༌། དེ་ལ་ཕན་ཐོགས་རྩ་བ་ནས་ཡོད་མ་རེད་སྙམ་པ་ལྟ་བུས་སུན་འབྱིན༌། དེ་ཡང་འཁོར་བ་ཐོག་མ་མེད་པ་ནས༌། ད་ལ་ཐུག་གི་བར་དུ་དེ་འདྲ་བྱུང་ནས་ང་རང་འཁོར་བར་འཁྱམས་པ་རེད༌། འཁོར་བ་ལ་འཁྱམས་པའི་སྐབས་སུའང༌། ད་ལྟའི་ཚེ་འདི་ནང་བཞིན་སྡུག་བསྔལ་རྣམ་པ་སྣ་ཚོགས་པ་མང་པོ་མྱངས་པ་རེད་ལ། སྡུག་བསྔལ་རྣམ་པ་སྣ་ཚོགས་མྱོང་བ་དེ་དག་གཞན་སུས་ཀྱང་བྱས་པ་མ་རེད༌། ང་རང་གི་སེམས་ཀྱི་རྒྱུད་ལ་ཉོན་མོངས་པ་དང༌། རྣམ་རྟོགབདག་གཅེས་འཛིན་ལ་སོགས་ཡོད་པ་ལ་བརྟེན་ནས་བྱུང་བ་ཞིག་རེད། དེའི་ཕྱིར་དེ་ལྟ་བུའི་སྐྱོན་དེ། ཚང་མ་ཅི་ཐུབ་གང་ཐུབ་ཀྱི་སྒོ་ནས་ང་རང་གིས་སྤང་དགོས་པ་རེད་སྙམ་པ་དང༌།
དེ་བཞིན་ཚེ་འདི་ལ་ཡིན་ནའང་སྐབས་སྐབས་སུ་སྡིག་པ་ཡོང་གི་ཡོད་རེད༌། སྡུག་བསྔལ་མང་པོ་ཡོང་གི་ཡོད་རེད༌། དེ་དག་ཡོང་བའི་རྩ་བ་དེ་གཞན་གྱིས་བྱས་པ་མ་རེད། ང་རང་གི་སེམས་ཉོན་མོངས་པའི་དབང་དུ་ཤོར་བ་དང༌། བདག་གཅེས་འཛིན་གྱི་དབང་དུ་ཤོར་བ་ལ་བརྟེན་ནས་བྱུང་བ་རེད༌། དེས་ན་ང་རང་གིས་ངེས་པར་དུ་ཡིན་གཅིག་མིན་གཅིག་དེ་དག་སྤང་ཐུབ་པར་བྱ་དགོས་པ་དང༌། དངོས་སུ་སྤངས་མ་ཐུབ་ན་ཡང་མགོ་མནོན་ཐུབ་པ་དང༌། ཉུང་དུ་གཏོང་ཐུབ་པ་ཞིག་བྱེད་དགོས་ཀྱི་རེད་སྙམ་ནས། སེམས་ལ་འདུན་པ་ཤུགས་ཆེན་པོ་དང༌། ཉོན་མོངས་པའི་སྐྱོན་དེ་ཡག་པོ་ཞིག་ངོས་ཟིན་ན༌། རང་བཞིན་གྱིས་ཉུང་དུ་འགྲོ་བ་དང༌། རང་བཞིན་གྱིས་ཆུང་དུ་འགྲོ་བ་ཡིན་པའི་ཕྱིར༌། དེ་ལ་སུན་འབྱིན་པའི་སྟོབས་ཞེས་གསུངས་པ་ཡིན༌། ད་ལྟ་སྤྱིར་བཏང་དགེ་བ་སྒྲུབ་དགོས་ལ། དགེ་བ་སྒྲུབ་པའི་སྐབས༌། སེམས་ཀྱི་སྟེང་དང་ལུས་ངག་གི་སྟེང་ནས་ག་དུས་ཡིན་ནའང་དགེ་བ་སྒྲུབ་མ་ཐུབ་པར་གྱུར་ཚེ༌། སྟོབས་དང་པོ་འཕེན་པའི་སྟོབས་དེ་ཤུགས་ཆེ་བར་བཏང་ན་དགེ་བ་བསྒྲུབ་ཐུབ་ཅིང༌༌། དེ་བཞིན་དུ་སྡིག་པ་དང་ཉོན་མོངས་པའི་ཕྱོགས་དེ་། སྤངས་མི་ཐུབ་པ་ལྟ་བུ་རེ་བྱུང་ན༌། སུན་འབྱིན་པའི་སྟོབས་དེ་ཤུགས་ཆེ་རུ་གཏང་དགོས། དེས་ན་བླང་བྱ་བླངས་པ་ལ་འཕེན་པའི་སྟོབས་དང༌། སྤང་བྱ་སྤངས་པ་ལ་སུན་འབྱིན་པའི་སྟོབས་ཤུགས་ཆེ་བར་གཏང་དགོས། དུས་རྒྱུན་ཏུ་འཕྲལ་དང་འཕྲལ་དུ་འཕོ་འགྱུར་ལྟ་བུ་དང༌། གོང་འཕེལ་གཏང་མ་ཐུབ་པ་ལ་གོམས་པའི་སྟོབས་ཤུགས་ཆེ་བར་བཏང་ན། དེ་ལ་བརྟེན་ནས་སྤང་བྱ་ཡིན་ནའང་རིམ་གྱིས་སྤངས་ཐུབ་པ་དང༌། བླང་བྱ་དགེ་བའི་ཕྱོགས་ཡིན་ནའང་ཉམས་སུ་ལེན་ཐུབ་པ་ཡོང་གི་རེད།
དེ་བཞིན་དུ་སྟོབས་ལྔ་པ་ལ་སྨོན་ལམ་གྱི་སྟོབས་གསུངས་ཡོད་ལ༌། སྨོན་ལམ་གྱི་སྟོབས་དེ་རང་དོན་ལ་ཡིན་ནའང་འདྲ༌། གཞན་དོན་ལ་ཡིན་ནའང་འདྲ༌། རང་གིས་དགེ་བའི་རྩ་བ་བསགས་པ་དེ་གོང་ནས་གོང་དུ་འཕེལ་ཐུབ་པ་ཞིག་དང༌། རང་གིས་དགེ་བའི་རྩ་བ་བསགས་པ་ལ་བརྟེན་ནས༌། གཞན་སེམས་ཅན་ལ་ཡང་ཕན་ཐོགས་ཡག་པོ་ཡོང་བའི་སྨོན་ལམ་བརྒྱབ་ན༌། སྨོན་ལམ་དེ་ཡང་དག་པ་ཞིག་ཏུ་འགྱུར་བས། དེ་ནི་སྨོན་ལམ་གྱི་སྟོབས་ཞེས་པ་དེ་ཡིན། དེ་ལྟ་བུའི་སྨོན་ལམ་ནི་ང་རང་ཚོས་སྤྱིར་བཏང་ཆོས་ཉམས་ལེན་བྱེད་པའི་སྐབས་འདེབས་དགོས་ཤིང༌༌། དེའི་ནང་ནས་དམིགས་བསལ་དུ་བློ་སྦྱོང་གི་སྐབས་ལྟ་བུའི་སྨོན་ལམ་ནི༌། རང་ལ་བྱང་ཆུབ་ཀྱི་སེམས་རིན་པོ་ཆེ་རྒྱུད་ལ་སྐྱེ་བ་དང༌། གཞན་ལ་ཡིན་ནའང་བྱང་ཆུབ་ཀྱི་སེམས་རིན་པོ་ཆེ་རྒྱུད་ལ་སྐྱེ་བའི་སྨོན་ལམ་འདེབས་པ་ལ་སོགས་པ་སྟེ། སྤྱིར་ང་རང་ཚོས་དགེ་བའི་རྩ་བ་བསགས་པ་དང༌། སྤང་བྱ་ཉོན་མོངས་པ་ལ་སོགས་པ་སྤངས་པ༌། གང་གི་ཆེད་དུ་ཡིན་ནའང་ད་ལྟ་གོང་དུ་ཞུས་པ་བཞིན་དུ་སྟོབས་ལྔ་པོ་དེ་བསྟེན་ཐུབ་ན༌། དེ་ནས་སྤང་བྱ་ཡིན་ནའང་སྤངས་ཐུབ་ལ༌། དགེ་བའི་རྩ་བ་ཡིན་ནའང་བསགས་ཐུབ་པ་ཡོང་གི་ཡོད་རེད།
རྒྱུ་མཚན་དེའི་ཕྱིར་ན་ང་རང་ཚོས་དགེ་བའི་རྩ་བ་ཆེན་པོ་ཞིག་བསྒྲུབ་ནའང༌། སྟོབས་ལྔ་པོ་དང་ལྡན་པའི་སྒོ་ནས་དགེ་བའི་རྩ་བ་གསག་དགོས་པ་དང༌། དགེ་བའི་རྩ་བ་ཆུང་ངུ་ཞིག་བསགས་ནའང༌། སྟོབསལྔ་པོ་དང་ལྡན་པའི་སྒོ་ནས་དགེ་བའི་རྩ་བ་གསག་དགོས་པ་ཡིན་པའི་ཕྱིར༌། ང་རང་ཚོའི་མི་ཚེ་འདི་ལ་དགེ་བའི་རྩ་བ་གསོག་པའི་སྐབས་སུ་སྟོབས་ལྔ་པོ་དེ་ལ་བསྟེན་ནས་གསོག་དགོས་ཀྱི་ཡོད་པ་དེ་བསྟན་པ་རེད།
གཉིས་པ་འཆི་ཁར་ཇི་ལྟར་བྱ་བ་ནི།
དམིགས་བསལ་འཆི་བའི་སྐབས་སུ་ཆོས་གང་འདྲ་ཞིག་ཉམས་ལེན་བྱེད་དགོས་ཀྱི་རེད་ཅེ་ན། དེ་བློ་སྦྱོང་དང་སྦྱར་ནས་གསུངས་པ་ནི།
རྩ་བ་ལས༌། ཐེག་ཆེན་འཕོ་བའི་གདམས་ངག་ནི། །
སྟོབས་ལྔ་ཉིད་ཡིན་སྤྱོད་ལམ་གཅེས། །
ཞེས་དེ་ཡང་སྟོབས་ལྔ་པོ་དང་སྦྱར་ཏེ་ཉམས་ལེན་བྱེད་དགོས་པར་གསུངས་པ་ཡིན། ད་ལྟ་ཚེ་གཅིག་གི་ཉམས་ལེན་དྲིལ་ནས་བསྟན་པ་དེ་ནི། སྤྱིར་བཏང་མི་ཚེ་འདི་ལ་དགེ་བའི་རྩ་བ་གང་འདྲ་ཞིག་གསག་དགོས་ཀྱི་ཡོད་པ་བསྟན་པ་སྟེ། སྐབས་འདིར་ནི་དམིགས་བསལ་དུ་འཆི་བའི་སྐབས་ལ་རང་གིས་དགེ་བའི་རྩ་བ་གང་འདྲ་གསག་དགོས་ཀྱི་ཡོད་པ་བསྟན་པ་ནི།
དེ་ཡང་ང་རང་ཚོ་ཕལ་ཆེར་ཤི་ས་རེད་སྙམ་པའི་སྐབས་སུ༌། དང་པོ་དཀར་པོའི་ས་བོན་གྱི་སྟོབས་བསྐྱེད་པ་སྟེ། དགེ་བའི་རྩ་བ་བསགས་ནས་ང་རང་གི་ལུས་དང་ལོངས་སྤྱོད་འདི་རྣམས་དཀོན་མཆོག་གསུམ་ལ་མཆོད་པ་འབུལ་བ་ཡིན་བསམས་པ་ལྟ་བུའི་སྒོ་ནས་དཀར་པོའི་ས་བོན་གྱི་སྟོབས་བསྐྱེད་པ་ཡིན༌། རང་གིས་དགེ་བའི་རྩ་བ་སྤེལ་བའི་ཆེད་དངོས་སུ་མཆོད་པ་ཕུལ་བ་ཡིན་ནའང་འདྲ༌། དངོས་སུ་མཆོད་པ་འབུལ་མ་ཐུབ་ན་ཡང་ཡིད་ཀྱི་ས་སྒོ་ནས་ཕུལ་བ་ལྟ་བུའི་དགེ་བའི་རྩ་བ་བསགས་པ་དེ་ལ་དཀར་པོའི་ས་བོན་གྱི་སྟོབས་ཞེས་བྱའོ། །
དེ་ནས་སྟོབས་གཉིས་པ་ནི་སྨོན་ལམ་གྱི་སྟོབས་ཡིན། དེ་ལ་སྨོན་ལམ་ཡག་པོ་བརྒྱབ་པ་ནི་ཚེ་འདི་ལ་ཡིན་ནའང་རུང༌། སྐྱེ་བ་ཕྱི་མ་ལ་ཡིན་ནའང་རུང༌། ཚེ་འདི་ལ་དགེ་བའི་རྩ་བ་བསགས་པ་དེའི་སྟོབས་ཀྱི་ས་སྐྱེབ་ནས་སྐྱེབ་ཚེ་རབས་ནས་ཚེ་རབས་ཐམས་ཅད་དུ་བྱང་ཆུབ་ཀྱི་སེམས་རིན་པོ་ཆེ་མི་བརྗེད་པ་དང༌། བདག་གཅེས་འཛིན་གྱི་དབང་དུ་མ་ཤོར་བ། དེ་བཞིན་དུ་གཞན་གཅེས་པར་འཛིན་པའི་བྱང་ཆུབ་ཀྱི་སེམས་དང་ལྡན་ཞིང༌། བདག་གཅེས་པར་འཛིན་པའི་ཉོན་མོངས་པ་དང་མི་ལྡན་པ་དེ་ལྟ་བུ་ཡོང་བར་ཤོག་བསམས་པ་མ་ཟད། ང་རང་སྐྱེ་བ་ནས་སྐྱེ་བ། ཚེ་རབས་ནས་ཚེ་རབས་ཐམས་ཅད་ལ་དེ་ལྟ་བུའི་དམ་པའི་ཆོས་ཟབ་མོ་སྟོན་ཐུབ་པའི་བླ་མ་དང་མཇལ་བར་གྱུར་ཅིགདེ་བཞིན་དཀོན་མཆོག་རིན་པོ་ཆེ་རྣམ་པ་གསུམ་གྱིས་བྱིན་རླབས་གནང་རོགས་གྱིས་ཞེས་སྨོན་ལམ་བཏབ་པ་དེ། གཉིས་པ་སྨོན་ལམ་གྱི་སྟོབས་ཡིན་ནོ། །
འཆི་བའི་སྐབས་སུ་ང་རང་ཚོ་ལ་སྤྱིར་བཏང་གི་སྡུག་བསྔལ་དང༌། ན་ཚ་ལ་སོགས་པ་ཡོང་གི་ཡོད༌། དེ་ཡོང་བ་དེ་རྩ་བ་ང་རང་གིས་བདག་ཏུ་འཛིན་པའམ༌། བདག་གཅེས་འཛིན་ལ་བརྟེན་ནས་ཡོང་གི་ཡོད༌། དེས་ན་བདག་གཅེས་འཛིན་དེ་སྤང་ཐུབ་དགོས་ཀྱི་རེད༌། བདག་གཅེས་འཛིན་དེ་སྡུག་བསྔལ་གྱི་རྩ་བ་ཡིན་བསམས་ནས་ཤེས་ཐུབ་པ་ལྟ་བུ་དེ་སུན་འབྱིན་པའི་སྟོབས་ཡིན་ནོ། །
དེ་བཞིན་དུ་བཞི་པ་ནི་འཕེན་པའི་སྟོབས་ཏེ། ང་རང་འཆི་བའི་སྐབས་ཡིན་ནའང་འདྲ། བར་དོའི་སྐབས་ཡིན་ནའང་འདྲ། སྐྱེ་བ་ཕྱི་མ་ཡིན་ནའང་འདྲ་སྟེ། བྱམས་སྙིང་རྗེ་བྱང་ཆུབ་ཀྱི་སེམས་དེ་ཡིན་གཅིག་མིན་གཅིག་མ་བརྗེད་པ་དགོས། རང་གཞན་སེམས་ཅན་ཐམས་ཅད་ཀྱི་བདེ་སྐྱིད་ཀྱི་རྩ་བའམ། བདེ་སྐྱིད་ཀྱི་འབྱུང་གནས་ནི་བྱང་ཆུབ་ཀྱི་སེམས་ཡིན་པའི་ཕྱིར། དུས་རྟག་ཏུ་མ་བརྗེད་པ་བྱེད་ཀྱི་ཡིན་བསམ་པའི་འཕེན་པ་ཤུགས་ཆེན་པོ་བཏང་ན། བར་དོའི་གནས་སྐབས་ལ་ཡང་དེ་འཆར་ཐུབ་པ་དང༌། ཤི་བའི་གནས་སྐབས་ལ་ཡང་བསམ་པ་དེ་སེམས་ལ་འཁོར་ཐུབ་པ། སྐྱེ་བ་ལེན་པའི་སྐབས་སུ་ཡང་དེ་རང་བཞིན་གྱིས་འཁོར་ཐུབ་པ། སྐྱེ་བ་ཕྱི་མ་ལ་ཡིན་ནའང་རང་གི་ཀུན་སློང་དེ་གོམས་པའི་ཤུགས་ཀྱི་ས་འབྱུང་ཐུབ་པ་ཞིག་དགོས་པ་ཡིན་པའི་ཕྱིར་ན། འཕེན་པའི་སྟོབས་བསྐྱེད་དགོས་པ་ཡིན།
དེ་བཞིན་དུ་ལྔ་པ་ནི་གོམས་པའི་སྟོབས་ཏེ། ང་རང་གིས་ཚེ་འདི་ལ་བྱམས་པ་དང་སྙིང་རྗེ། བྱང་ཆུབ་ཀྱི་སེམས་བསྒོམས་པ། བདག་གཅེས་འཛིན་གྱི་བློ་སྤོང་བའི་ཐབས་ལ་བརྩོན་པ་དེ། དངོས་གནས་ཤི་བའི་སྐབས་དེར། ཡང་དང་ཡང་དུ་བསྒོམ་ཐུབ་པ་དང༌། ཡང་དང་ཡང་དུ་བསམ་བློ་གཏོང་ཐུབ་པ་དགོས་པའི་ཕྱིར་དང༌། འཆི་བ་དེ་ཤུགས་ཆེན་པོ་ཡིན་པའི་ཕྱིར་ན། དེའི་སྐབས་སུ་མ་བརྗེད་ན་སྐྱེ་བ་ཕྱི་མར་རིམ་པས་གོང་འཕེལ་དུ་འགྲོ་བ་ཡིན་པའི་ཕྱིར། དེ་ལྟ་བུ་གོམས་པའི་སྟོབས་དེ་གཙོ་བོར་བྱེད་དགོས་ཀྱི་ཡོད༌།
སྤྱིར་བཏང་ཚེ་གཅིག་གི་ཉམས་ལེན་དྲིལ་ནས་བསྟན་པ་ལ༌། ང་རང་ཚོ་འཚོ་བའི་སྐབས་སུ་གང་འདྲ་བྱས་ནས་ཉམས་ལེན་བྱེད་དགོས་པ་དང༌། དེ་ནས་འཆི་བའི་སྐབས་སུ་གང་འདྲ་བྱས་ནས་ཉམས་ལེན་བྱེད་དགོས་པ་གཉིས་ཡོད་པ་དེ་གཉིས་ཀ་སྟོབས་ལྔ་དང་སྦྱར་ཏེ་བསྟན་པར་མཛད་པ་ཡིན༌། དེ་བཞིན་སྤྱོད་ལམ་གཅེས་ཞེས་གསུངས་པས། འཆི་ཀར་ལུས་རྣམ་སྣང་གི་ཆོས་བདུན་ནམ་སེང་གེ་ཉལ་སྟོབས་ཀྱི་ས་གཏོང་ལེན་གྱི་དམིགས་པ་དང༌། འཁོར་འདས་ཐམས་ཅད་སེམས་སྣང་ཡིན་པར་ཤེས་པ་དང༌། སེམས་ཉིད་ཅིར་ཡང་མ་གྲུབ་པར་ཤེས་པའི་ངང་ལ། ཅིར་ཡང་མི་འཛིན་པར་བཞག་ནས་དབུགས་འགྲོ་ནུས་པར་བྱ་བ་ཡིན་ནོ། །
ད་ལྟ་ཚེ་གཅིག་གི་ཉམས་ལེན་དྲིལ་ནས་བསྟན་པ་དེ་ལ་ཡང་ཞུ་དགོས་པ་གཞན་ཞིག་ནི། སྤྱིར་དུ་ཚེ་འདིར་ཉམས་ལེན་གང་འདྲ་བྱེད་ཀྱི་ཡོད་པ་གཅིག་དང༌། དེ་ནས་འཆི་ཁར་ཉམས་ལེན་གང་འདྲ་བྱེད་ཀྱི་ཡོད་པ་གཅིག་སྟེ་རྣམ་པ་གཉིས་བསྟན། དེའི་ནང་ནས་གཉིས་པ་འཆི་ཁར་ཉམས་ལེན་གང་འདྲ་བྱེད་ཀྱི་ཡོད་པ་དེ་ལའང་སྟོབས་ལྔའི་སྒོ་ནས་གསུངས་པའི་མཐའ་མ་དེ་གོམས་པའི་སྟོབས་ཡིན། གོམས་པའི་སྟོབས་ལ་སྤྱིར་ཚེ་འདི་ལ་གང་དག་གོམས་དགོས་ཀྱི་ཡོད་སྙམ་ན༌། གོང་དུ་བསྟན་པའི་ཀུན་རྫོབ་བྱང་ཆུབ་སེམས་ཀྱི་དབང་དུ་བྱས་ན། གཏོང་ལེན་གཉིས་པོ་སྤེལ་མར་སྦྱང༌། །ཞེས་གསུངས་པ་ལྟར་གཏོང་ལེན་བྱས། དེ་གཉིས་རླུང་ལ་བསྐྱོན་ཏེ་བྱ། །ཞེས་གཏོང་ལེན་གཉིས་པོ་དེ་ཡང་རླུང་ལ་སྦྱར་ནས་སྒོམ་དགོས་པར་གསུངས་པའི་ཕྱིར།
རང་འཆི་ཁའི་སྐབས་སུ་ཡང༌། རླུང་དང་སྦྱར་ཏེ་གཏོང་ལེན་གྱི་དམིགས་པ་སེམས་ཅན་ཐམས་ཅད་ཀྱི་སྡུག་བསྔལ་དང་དུ་ལེན་པ་དང༌། སེམས་ཅན་ཐམས་ཅད་ལ་བདེ་བ་སྦྱིན་པའི་དམིགས་པ་བྱ་བ་གཅིག་དང༌། དེ་བཞིན་དུ་དོན་དམ་བྱང་ཆུབ་ཀྱི་སེམས་ཀྱི་དབང་དུ་བྱས་ན༌། ཆོས་རྣམས་རྨི་ལམ་ལྟ་བུར་བསམ༌། །ཞེས་ཆོས་ཐམས་ཅད་རྨི་ལམ་དང་སྒྱུ་མ་ལྟ་བུར་ལྟ་བ་སྟེ། ཕྱི་ཡི་ཆོས་ཐམས་ཅད་སྟོང་པ་ཉིད་ཡིན་པར་ལྟ་བ་དང༌། ནང་གི་སེམས་ལ་ཡང་ངོ་བོ་ཉིད་ཀྱི་རང་བཞིན་གྱིས་མ་གྲུབ་པར་བལྟས་ནས༌། སྐྱེ་བ་དང་ཤི་བ་ལ་སོགས་པ་ཐམས་ཅད་སེམས་ཀྱི་སྣང་བ་ཡིན༌། སེམས་དེ་ཡང་ཅི་ཡང་མ་གྲུབ་པ། དེ་ལྟ་བུ་ངོ་ཤེས་པའི་ངང་ནས་འཆི་ཁའི་དམིགས་པ་ལྟ་བུ་གཉིས་ཏེ༌། མདོར་ན་ཀུན་རྫོབ་བྱང་ཆུབ་སེམས་ཀྱི་དབང་དུ་བྱས་ན་ཡང་འདྲ༌། དོན་དམ་བྱང་ཆུབ་སེམས་ཀྱི་དབང་དུ་བྱས་ན་ཡང་འདྲ༌། ཀུན་རྫོབ་དང་དོན་དམ་པའི་བྱང་ཆུབ་མཆོག་ཏུ་སེམས་བསྐྱེད་པའི་ངང་ནས་འཆི་འཕོ་བ་བྱས་ན། མ་འོངས་པ་ལ་གཞན་དོན་ཕུན་སུམ་ཚོགས་པ་འབྱུང་བའི་རྒྱུ་དང༌། རང་དོན་ཕུན་སུམ་ཚོགས་པ་འབྱུང་བའི་རྒྱུ་ཁྱད་པར་དུ་འཕགས་པ་ཞིག་ཏུ་འགྱུར་གྱི་ཡོད༌། དེའི་ཕྱིར་ན་འཇམ་མགོན་ཀོང་སྤྲུ ལ་རིན་པོ་ཆེའི་འགྲེལ་པའི་ནང་ན། འཆི་ཁའི་གདམས་ངག་འུད་ཆེ་བ་མང་ཞིང༌། སྐད་གྲགས་ཅན་དེ་འདྲ་མང་པོ་ཞིག་ཡོད། ཡིན་ནའང་འདི་ལས་ངོ་མཚར་བ་ཞིག་མེད་པ་ངོས་འཛིན་གནང་ཡོད།
ཆོས་ཀུན་དགོངས་པ་གཅིག་ཏུ་འདུས། །
དཔང་པོ་གཉིས་ཀྱི་གཙོ་བོ་བཟུང༌། །
ཡིད་བདེ་འབའ་ཞིག་རྒྱུན་དུ་བསྟེན། །
ཡེངས་ཀྱང་ཐུབ་ན་འབྱོངས་པ་ཡིན། །
ལྔ་པ་བློ་འབྱོངས་པའི་ཚད་བསྟན་པ་ལ་ལྔ༌། བློ་འབྱོངས་པའི་ཚད་མདོར་བསྟན་པ་དང༌། རྒྱས་པར་བཤད་པ༌། ཞར་བྱུང་དུ་བློ་སྦྱོང་གི་ཉམས་ལེན་ལ་གཞན་བསྐུལ་གནང་བ༌། བློ་སྦྱོང་གི་ཉམས་ལེན་སྒོ་ཀུན་ནས་གལ་ཆི་བར་གདམས་པ༌། བློ་སྦྱོང་གི་ཕན་ཡོན་བསྟན་པའི་སྒོ་ནས་ལག་བསྟར་དགོས་པའི་འབོད་བསྐུལ་གནང་བའོ། །དང་པོ་བློ་འབྱོངས་པའི་ཚད་མདོར་བསྟན་པ་ནི།
བློ་སྦྱོང་ལམ་ལ་ཅི་ལྟར་འགྲོ་གི་ཡོད་པ་དེ་ང་རང་ཚོས་ཤེས་དགོས་ཀྱི་ཡོད༌། བློ་སྦྱོང་དེ་ལམ་ལ་ཡག་པོ་ཞིག་འགྲོ་གི་ཡོད་ན། ཡག་པོ་རེད༌། བློ་སྦྱོང་དེ་དེ་ཙམ་ཞིག་ལམ་ལ་ཡག་པོ་ཞིག་འགྲོ་གི་མེད་ན༌། ད་དུང་ཡང་འབད་པ་བསྐྱེད་ནས་བརྩོན་འགྲུས་བརྩམ་སྟེ་བདག་གཅེས་འཛིན་དེ་སྤོང་དགོས་པ་ཞིག་དང༌། གཞན་གཅེས་པར་འཛིན་པ་དེ་སྤེལ་དགོས་པ་ཞིག་ཡིན་པའི་ཕྱིར་ན། ཉམས་ལེན་ལ་བརྩོན་འགྲུས་ཇེ་ཆེར་གཏོང་དགོས། རྒྱུ་མཚན་དེའི་ཕྱིར། ང་རང་གི་བློ་སྦྱོང་ཉམས་ལེན་དེ་ཡག་པོ་ཡོད་མེད་ཧ་གོ་དགོས་པ་ཞིག་ཡིན་པའི་ཕྱིར་ན་བློ་འབྱོངས་པའི་ཚད་བསྟན་པ་རེད། དེ་ལ་བཞིའོ། །
གཉིས་པ་རྒྱས་པར་བཤད་པ་ལ་བཞི། ཐེག་པ་ཐམས་ཅད་ཀྱི་དགོངས་དོན་བདག་འཛིན་སྤང་དགོས་པར་གདམས་པ༌། དཔང་པོ་གཉིས་གཙོ་བོར་བཟུང་བར་གདམས་པ། རྒྱུན་དུ་ཡིད་བདེ་ངང་དུ་གཞག་པར་གདམས་པ། རྐྱེན་ངན་བྱུང་མ་ཐག་བློ་སྦྱོང་གི་འགྲོགས་སུ་འགྲོ་བར་གདམས་པའོ། །དང་པོ་ཐེག་པ་ཐམས་ཅད་ཀྱི་དགོངས་དོན་བདག་འཛིན་སྤང་དགོས་པར་གདམས་པ་ནི།
ཞེས་གསུངས་ཏེ། སྤྱིར་སངས་རྒྱས་བཅོམ་ལྡན་འདས་ཀྱི་ས་གསུངས་པའི་ཆོས་ལ་ཐེག་པ་ཆུང་ངུ་དང༌། ཐེག་པ་ཆེན་པོ་དང༌། གསང་སྔགས་རྡོ་རྗེ་ཐེག་པ་གསུམ་ཡོད༌། དེ་ལས་ཐེག་པ་ཆུང་ངུའི་དབང་དུ་བྱས་ན༌། སངས་རྒྱས་ཀྱི་གསུངས་བཀའ་དང་པོ་བདེན་པ་བཞིའི་ཆོས་ཀྱི་འཁོར་ལོ་ཞེས་པ་དེ༌། སྡུག་བསྔལ་གྱི་བདེན་པ་དང༌། ཀུན་འབྱུང་གི་བདེན་པ་དང༌། འགོག་པའི་བདེན་པ་དང༌། ལམ་གྱི་བདེན་པ་སྟེ་རྣམ་པ་བཞི་ཡི་སྒོ་ནས་ཆོས་བསྟན་ཡོད༌། དེའི་ནང་ནས་ཀྱང་དང་པོ་གལ་ཆེ་བ་དེ་གང་ཡིན་ཞེ་ན༌། སྡུག་བསྔལ་ཤེས་པར་བྱའོ༌། །ཞེས་འཁོར་བ་འདི་སྡུག་བསྔལ་གྱི་རང་བཞིན་ཡིན་པ་ལ་སྡུག་བསྔལ་གྱི་རང་བཞིན་ཡིན་པ་དེ་ཡག་པོ་ཞིག་ཤེས་དགོས་ཀྱི་རེད་ཅེས་གསུངས་ཡོད༌། དེ་ཤེས་པར་བྱེད་པའི་ཚུལ་ཇི་ལྟ་བུ་ཞེ་ན།
ཅེས་གཙོ་བོ་བདག་མེད་པའི་དོན་དེ་ཤེས་དགོས༌། བདག་ཟེར་བ་དེ་ང་རང་ཚོའི་ལུས་ཀྱི་སྟེང་དང་སེམས་ཀྱི་སྟེང་དུ་མ་གྲུབ་པར་རྟོགས་པ་དེ་ཐེག་པ་ཆུང་ངུའི་ལམ་རེད། གཙོ་བོ་ཐེག་པ་ཆུང་ངུའི་ལམ་ལ་བདེན་པ་བཞི་ལ་སོགས་པའི་ཉམས་ལེན་ཡོད༌། ཡིན་ན་ཡང་ཉམས་ལེན་གྱི་གཙོ་བོ་དེ་གང་ཟག་གི་བདག་མེད་པར་རྟོགས་པ་རེད༌། དེ་བདག་འཛིན་འདུལ་བའི་ཐབས་རེད༌། དེ་བཞིན་དུ་ཐེག་པ་ཆེན་པོའི་དབང་དུ་བྱས་ན༌། ཆོས་ཐམས་ཅད་སྟོང་པ་ཉིད་དུ་གསུངས་ཤིང༌། གཟུགས་མེད། སྒྲ་མེད༌། དྲི་མེད་ལ་སོགས་པ་བསྟན་ཡོད༌། དེ་ཡང་གཙོ་བོ་གང་འདྲ་རེད་ཟེར་ན༌། བདག་ཏུ་འཛིན་པ་དེ་སྤང་བའི་ཐབས་རེད༌། དེ་བཞིན་དུ་གསང་སྔགས་རྡོ་རྗེ་ཐེག་པའི་དབང་དུ་བྱས་ན༌། བསྐྱེད་རིམ་དང་རྫོགས་རིམ་གཉིས་ཡོད།
བསྐྱེད་རིམ་གྱི་དབང་དུ་བྱས་ན། ང་རང་ཚོས་ཡི་དམ་གྱི་ལྷའི་སྐུ་སྒོམ་གྱི་ཡོད། ཡི་དམ་གྱི་ལྷའི་སྐུ་བསྒོམས་པ་ལ་བརྟེན་ནས༌། ང་རང་གི་ལུས་དེ་ཡང་ཡི་དམ་གྱི་ལྷའི་སྐུ་ཡིན་པ༌། རང་གི་ངག་དེ་ཡང་ཡི་དམ་གྱི་ལྷའི་གསུང་ཡིན་པ༌། རང་གི་ཡིད་དེའང་ཡི་དམ་གྱི་ལྷའི་ཐུགས་ཡིན་པར་སྒོམ་གྱི་ཡོད། དེ་ཡང་སྒོམ་དགོས་པའི་རྩ་བ་ཅི་ཡིན་ཟེར་ན། ང་རང་གིས་མ་དག་པའི་བདག་འཛིན་དེ་སྤོང་ནས། དག་པའི་སྣང་བ་སྤེལ་བའི་ཆེད་དུ་དག་པ་ཡི་དམ་གྱི་ལྷའི་སྐུ་གསུང་ཐུགས་ཀྱི་རྣམ་པ་ཞིག་སྒོམ་དགོས་པ་ཡིན་པས༌། དེ་ཡང་བདག་འཛིན་འདུལ་བའི་ཐབས་ཡིན་ལ།
དེ་ནས་རྗོགས་རིམ་གྱི་དབང་དུ་བྱས་ན་ཡང༌། སེམས་ཉིད་ཀྱི་གནས་ལུགས་དང༌། ཆོས་ཉིད་ཀྱི་གནས་ལུགས་ཀྱི་ངང་དུ་མཉམ་པར་བཞག་གི་ཡོད༌། སེམས་ཉིད་ཀྱི་གནས་ལུགས་དང༌། ཆོས་ཉིད་ཀྱི་གནས་ལུགས་ཀྱི་ངང་དུ༌། གང་ཟག་གི་བདག་དང་དངོས་པོ་ཆོས་ཐམས་ཅད་རང་བཞིན་གྱིས་མ་གྲུབ་པ་ཡིན་པ་ལ་དེ་རྟོགས་པར་བྱ་བའི་ཆེད་དུ་ཡིན་པའི་ཕྱིར་ན། ཐེག་པ་ཆུང་ངུ་དང༌། ཐེག་པ་ཆེན་པོ་དང༌། གསང་སྔགས་རྡོ་རྗེ་ཐེག་པའི་ཆོས་ཀྱི་དགོངས་པ་གཅིག་ཏུ་འདུས་པ་ཞིག་ཡིན་པར་གསུངས་ཡོད། དེ་བཞིན་།དུ་དམིགས་བསལ་བློ་སྦྱོང་ལྟ་བུ་ཞིག་ཡིན་ན་ཡང༌། བདག་འཛིན་འདུལ་བའི་གཉེན་པོ་འབའ་ཞིག་ཡིན་པས་གཅིག་པ་རེད། གཅིག་པ་ཡིན་ན་ཡང༌།
སྔོན་མ་ཞུས་པ་བཞིན་ཇོ་བོ་རྗེ་དཔལ་ལྡན་ཨ་ཏཱི་ཤའི་བླ་མ་གསེར་གླིང་པ་ཡིས་གསུངས་ན། མེ་ཏོག་དང་འབྲས་བུ་ལ་སོགས་པ་དེ། འདམ་བག་འདྲ་བ་དང༌། ལུད་ཡོད་ས་ལ་སྐྱེས་ཀྱི་རེད། ས་གཙང་མ་ལ་སྐྱེས་ཀྱི་མ་རེད། དཔེ་དེ་བཞིན་དུ་ད་ལྟ་བྱང་ཆུབ་ཀྱི་སེམས་དེ་ཡང་། བདག་ཡོད་པ་ལྟ་བུ་ཞིག་ལ་བསམ་ན་ཞེས་མན་ངག་ཅིག་བསྟན་ཡོད། སྤྱིར་བདག་ཡོད་པ་རེད་དམ་ཟེར་ན་བདག་ཡོད་པ་མ་རེད། དེའི་ཕྱིར་གང་ཟག་གི་བདག་མེད་སྒོམ་པ་དང༌། སྟོང་ཉིད་སྒོམ་པ་དང༌། གསང་སྔགས་ཀྱི་ཉམས་ལེན་བྱེད་པ་དེ་ཚོ་ཚང་མ་བདག་མེད་པར་ལྟ་བ་གཞིར་བཟུང་ནས་སྒོམ་གྱི་ཡོད༌། འོན་ཀྱང་བློ་སྦྱོང་བདག་ཡོད་པ་ལྟ་བུ་གཞིར་བཟུང་ནས་སྒོམ་གྱི་ཡོད། རྒྱུ་མཚན་དེའི་ཕྱིར་ན་བདག་ཡོད་པར་ལྟ་བཞིན་ཡོད་རེད། ཡིན་ན་ཡང་བདག་འཛིན་འདུལ་བ་ལ་གཅིག་པ་རེད། བདག་ཡོད་པ་ལྟར་དུ་བྱས། གཞན་ཡོད་པ་ལྟར་དུ་བྱས་ནས༌། བདག་ཟེར་ཚུར་ཡོད་པ༌། གཞན་ཟེར་ཕར་ཡོད་པ་གཅིག་བྱས། དེ་ནས་བློ་སྦྱོང་དུས་བདག་ལ་སྡུག་བསྔལ་ཐམས་ཅད་ཚུར་ལེན༌། གཞན་ལ་བདེ་བ་ཐམས་ཅད་ཕར་སྦྱིན་ནས་གཏོང་ལེན་བྱས་ཏེ༌། བློ་སྦྱོང་ནས་བདག་གཅེས་འཛིན་དེ་འདུལ། གཞན་གཅེས་འཛིན་དེ་དང་དུ་བླངས་ནས་བྱང་ཆུབ་ཀྱི་སེམས་སྒོམ་པ་ཡིན། སྤྱིར་བདག་ཡོད་པའི་རྣམ་པ་ལ་སྒོམ་པ་དང༌། བདག་མེད་པའི་རྣམ་པ་ལ་སྒོམ་པ་གཉིས་ཡོད་པའི་ནང་ནས། ད་ལྟ་བློ་སྦྱོང་དེ་བདག་ཡོད་པའི་རྣམ་པ་ལ་། སྒོམ་པ་རེད༌། འོན་ཀྱང་བདག་འཛིན་འདུལ་བ་ལ་གཅིག་པ་རེད། དེས་ན། ཆོས་ཀུན་དགོངས་པ་གཅིག་ཏུ་འདུས། །ཞེས་གསུངས་པ་ཡིན།
གཉིས་པ་དཔང་པོ་གཉིས་གཙོ་བོར་བཟུང་བར་གདམས་པ་ནི།
ཞེས་གསུངས་པ་རེད༌། དེ་ཡང་ང་རང་གི་བློ་སྦྱོང་དེ་ཡག་པོ་འོང་གི་འདུག་གམ། མི་འདུག་བརྟག་པ་ལ་དཔང་པོ་གཉིས་དགོས་པ་ལས༌། དང་པོ༌། གཞན་ཐམས་ཅད་ཀྱི་མཐོང་སྣང་དུ་ང་རང་གིས་ཆོས་ཉམས་ལེན་བྱས་པ་ལ་བརྟེན་ནས། ཉོན་མོངས་པ་ཆུང་དུ་སོང་བ་དང༌། བདག་གཅེས་འཛིན་ཆུང་དུ་སོང་བ་ལྟ་བུ་ཞིག་དང༌། གཞན་ལ་བྱམས་པ་དང་སྙིང་རྗེ་བྱང་ཆུབ་ཀྱི་སེམས་གོང་ནས་གོང་དུ་འཕེལ་ཡོད་པ་སྟེ། དེ་ལྟ་བུ་མཐོང་བ་དེ་གཞན་གྱི་དཔང་པོ་རེད། གཞན་གྱི་དཔང་པོ་དེ་ཡང་གཙོ་བོ་གཞན་བློ་ཚིམས་པ་དང༌། ཡིད་ཚིམས་པ་ཞིག་དགོས་ཀྱི་ཡོད། དེ་ལྟ་བུ་ཡོད་ན་ཡང་སྐབས་སྐབས་ལ་གཞན་གྱིས་དངོས་སུ་ཉམས་སུ་མྱོང་ཐུབ་ཀྱི་མེད། དཔེར་ན་མགོན་པོ་ཀླུ་སྒྲུབ་ཀྱིས་གསུངས་ན།
མི་ནི་ཨ་མྲའི་འབྲས་བཞིན་མ་སྨིན་ལ། །
སྨིན་པ་དང་འདྲ་སྨིན་ལ་མ་སྨིན་འདྲ། །
མ་སྨིན་མ་སྨིན་པར་སྣང་སྨིན་པ་ནི། །
སྨིན་པར་སྣང་ཞེས་བགྱི་བ་འདྲར་རྟོགས་མཛོད། །
ཅེས་མི་ཟེར་མཁན་དེ་ཨ་མྲའི་འབྲས་བུ་ལྟ་བུ་ཞིག་ཡིན། ཕྱི་ནས་བལྟས་ན་སྨིན་བསྡད་པ་ནང་བཞིན་ལ་ནང་ནས་མ་སྨིན་པ༌། ཕྱི་ནས་བལྟས་ན་མ་སྨིན་ལ་ནང་ནས་སྨིན་བསྡད་པ་ལྟ་བུ་དང༌། ཡང་ཕྱི་ནས་བལྟས་ན་སྨིན་བསྡད་པ་ལ་ནང་ནས་བལྟས་ན་ཡང་སྨིན་བསྡད་པ༌།ཡང་ཁ་ཤས་ཕྱི་ནས་བལྟས་ན་ཡང་མ་སྨིན་ལ་ནང་ནས་བལྟས་ན་ཡང་མ་སྨིན་པ། དེ་ལྟར་འདྲ་མི་འདྲ་རྣམ་པ་བཞི་ཡོད། དེའི་ཕྱིར་སྐབས་སྐབས་ལ་ཕྱི་ནས་ཡག་པོ་འདྲ་པོ་ཞིག་མཐོང་ན་ཡང༌། ནང་ནས་ཡག་པོ་རང་མེད་པ་ཡང་ཡོང་སྲིད། སྐབས་སྐབས་ལ་ཕྱི་ནས་ཡག་པོ་མེད་རུང་ནང་ནས་ཡག་པོ་ཡོད་པ་ཡང་ཡོང་སྲིད་ཀྱི་རེད། དེའི་ཕྱིར་ན་དཔང་པོ་གཅིག་གི་སྟེང་དུ་དཔང་པོ་གཉིས་པ་དེ་དགོས་ཀྱི་རེད།
དཔང་པོ་གཉིས་པ་དེ་རང་རེད། རང་གིས་རང་གི་སེམས་དེ་ཧ་གོ་བ་ཡིན་པའི་ཕྱིར་ན། རང་གིས་དངོས་གནས་དྲང་གནས་རྫུན་མེད་པ་ཞིག་ཡོང་གི་འདུག་གམ། ཡག་པོ་ཞིག་བལྟ་བ་ནི་དཔང་པོ་གཉིས་པ་ཡིན། དེའི་ཕྱིར་དཔང་པོ་གཉིས་པོ་གཙོ་བོར་བཟུང་ཞེས་གསུངས་པ་རེད། དཔང་པོ་གཉིས་པོ་དེ་གཙོ་བོར་བཟུང་བ་དེ་ཡང། སྤྱིར་བཏང་གི་བྱང་ཆུབ་ཀྱི་སེམས་ཁྱད་པར་ཅན་རྒྱུད་ལ་བསྐྱེད་པ་དང༌། བདག་གཅེས་འཛིན་མེད་པ་དེ་གལ་ཆེ་གི་རེད། འོན་ཀྱང་བདག་གཅེས་འཛིན་ཆ་ཚང་སྤང་ཐུབ་པ་གཅིག་དང༌། བྱམས་སྙིང་རྗེ་བྱང་ཆུབ་ཀྱི་སེམས་ཆ་ཚང་སྤེལ་ཐུབ་པ་དེ་མཐར་ཐུག་གི་འབྲས་བུ་ལྟ་བུ་ཞིག་རེད། དེ་འདྲ་ང་རང་ཚོ་ལ་ད་ལྟ་ཡོང་ཐུབ་དཀའ་བ་ཡིན། ད་ལྟ་ནས་སྤྱིར་ཆོས་ལ་ཏོག་ཙམ་མོས་པ་ཡོད་པ་དང་ཆོས་ཉམས་ལེན་བྱེད་པ་ལྟ་བུ༌། དཔེར་ན། བློ་སྦྱོང་ལ་མོས་པ་ཡོད་པ་ལྟ་བུ་དང༌། བློ་སྦྱོང་ལ་དད་པ་རིམ་གྱིས་ཆེ་རུ་འགྲོ་བ་ཞིག་བྱུང་ན། དེ་བློ་སྦྱོང་ལ་ཉམས་ལེན་བྱས་པ་དང༌། བློ་སྦྱོང་ལ་ཐོས་བསམ་བྱས་པའི་འབྲས་བུ་ཞིག་ཡིན་པས་ན། ད་ང་རང་ཡག་པོ་ཞིག་ཡོང་གི་འདུག་བསམ་པ་དེ་འདྲ་ལ་བརྟེན་ནས་རིམ་གྱིས་ཉམས་ལེན་སྤེལ་ཐུབ་ན་ཡག་པོ་འོང་ཐུབ།
གསུམ་པ་རྒྱུན་དུ་ཡིད་བདེ་ངང་དུ་གཞག་པར་གདམས་པ་ནི།
ཞེས་གསུངས་ལ། ཡིད་བདེ་བ་འབའ་ཞིག་རྒྱུན་དུ་བསྟེན་པ་ནི༌། དུས་རྒྱུན་དུ་སེམས་པ་སྐྱིད་པོ་དང༌། སེམས་བདེ་བ་ཞིག་དགོས༌། སྤྱིར་ང་རང་ཚོ་དུས་རྒྱུན་དུ་བདག་གཅེས་འཛིན་དེ་ཤུགས་ཆེན་པོ་ཡོད་སྟབས་མ་འོངས་པ་ལ་བར་ཆད་དང༌། རྐྱེན་ངན་པ་ཞིག་ཡོང་གི་རེད་བསམ་པའི་འཇིགས་སྐྲག་ལྟ་བུ་དང༌། ང་སྡུག་པོ་འདུག་སྙམ་པའི་ཡིད་མུག་པ་དང༌། སེམས་པ་སྐྱོ་བ་དེ་འདྲ་ཡོང་གི་ཡོད་མོད། བདག་གཅེས་འཛིན་དེ་དེ་ཙམ་མ་བྱས་ན། དེ་ནས་སེམས་པ་དེ་རྒྱུན་དུ་བདེ་བ་དང་སྐྱིད་པོ་ཡོང་གི་ཡོད། དེ་བཞིན་མ་འོངས་པ་ལ་སྐྱིད་པོ་ཡག་པོ་དང་དགའ་པོ་དགོས་ཀྱི་འདུག་ཕུན་སུམ་ཚོགས་པ་དགོས་ཀྱི་འདུག་རྐྱེན་ངན་དང་བར་ཆད་མེད་པ་དགོས་ཀྱི་འདུག་བསམ་པའི་རེ་བ་ཆེན་པོ་དེ་འདྲ་མེད་པར་བྱས་ན། དེ་ནས་རེ་བ་དེ་འགྲུབ་ཐུབ་ཀྱི་མ་རེད་སྙམ་པའི་སེམས་ཁྲལ་དེ་ཡང་ཡལ་ནས་རང་བཞིན་གྱིས་སེམས་ལ་བདེ་བ་ཐོབ་པ་ཞིག་ཡོང༌། དེ་ལས་གཞན་ད་ལྟ་ཡིན་ན་ཡང་འདོད་པ་མ་གང་བ། རྒྱུ་ནོར་ལོངས་སྤྱོད་བདེ་སྐྱིད་ག་ཚོད་བྱུང་ན་ཡང༌། ད་དུང་ཡང་དགོས་ཀྱི་འདུག་སྙམ་པའི་འདོད་པ་མ་གང་ན། སེམས་པ་བདེ་པོ་དང་སྐྱིད་པོ་ཡོང་གི་ཡོད་མ་རེད། དེས་ན་དེ་ཙམ་གྱི་བདག་གཅེས་འཛིན་མི་བྱེད་པར་ག་རེ་བྱུང་ན་ཡང་འགྲིགས་ཀྱི་འདུག་སྙམ་པའི་ཆོག་ཤེས་དེ་འདྲ་བསམས་ན། དེ་ནས་ཡིད་བདེ་བ་ཡོང་གི་ཡོད། དེས་ན་སྤྱིར་བདག་གཅེས་འཛིན་གྱི་བློ་མེད་ན། ཡིད་བདེ་བ་ཡོང་གི་ཡོད་པ་ཞིག་དང༌། དེ་ནས་གཞན་ལ་ཡང་རང་གིས་ཕན་ག་ཚོད་ཅིག་འདོགས་ཐུབ་ན་ཡང་འདོགས་ཀྱི་ཡིན་སྙམ་པའི་བློ་བདེ་བ་ཞིག་ཡོང་གི་ཡོད། སེམས་བདེ་བ་དེ་བློ་ས་སྦྱོང་གི་གྲོགས་ལྟ་བུར་གྱུར་ནས་བློ་བདེ་པོ་བྱུང་ན། བློ་སྦྱོང་དེ་ཡག་པོ་བྱུང་བའི་རྟགས་ཡིན་ནོ། །
བཞི་པ་རྐྱེན་ངན་བྱུང་མ་ཐག་བློ་སྦྱོང་དང་འགྲོགས་དགོས་པར་གདམས་པ་ནི།
ཞེས་གསུངས་པ་རེད། སྤྱིར་གོང་དུ་བསྟན་པའི་སྟོབས་ལྔའི་ནང་ནས་གོམས་པའི་སྟོབས་དེ། རིམ་པས་བསྒོམ་ནས་དུས་རྒྱུན་དུ་གཟབ་གཟབ་བྱས་ན་ཉམས་ལེན་ཡག་པོ་ཡོད་པའི་རྟགས་ནི། སྤྱིར་སེམས་ཡག་པོ་ཡོད་པ་ལྟ་བུའི་སྐབས་སུ་ཡེངས་སོང་ན་ཉོན་མོངས་པའི་དབང་དུ་ཤོར་འགྲོ་བ་དང༌། བདག་གཅེས་འཛིན་གྱི་དབང་དུ་ཤོར་འགྲོ་བ་དེ་འདྲ་ཡོང་གི་རེད། དེ་ལྟ་བུ་མ་ཡིན་པར་སེམས་པ་ཡེངས་སོང་ན་ཡང༌། དེའི་ངང་དུ་བདག་གཅེས་འཛིན་མེད་པ་དང༌། གཞན་གཅེས་པར་འཛིན་པའི་བྱང་ཆུབ་ཀྱི་སེམས་དང་ལྡན་པ་ཞིག་བྱུང་ན་བློ་སྦྱོང་དེ་ཉམས་ལེན་ཡག་པོ་བྱུང་བའི་རྟགས་ཡིན་ནོ། །
གསུམ་པ་ཞར་བྱུང་དུ་བློ་སྦྱོང་གི་ཉམས་ལེན་ལ་གཞན་བསྐུལ་གནང་བ་ནི།
དེ་ལྟར་བློ་སྦྱོང་བའི་ཚད་རྣམ་པ་བཞི་བཞག་པ། དེ་ཡང་གཙོ་བོ་གོང་དུ་ཞུས་པ་བཞིན་དུ༌། ང་རང་ཚོ་མཐར་ཕྱིན་པའི་རྟགས་ལ་དེ་འདྲ་འོང་གི་ཡོད། བློ་སྦྱོང་ཡག་པོ་བྱུང་ནས་དེ་ལྟ་བུའི་རྟགས་ཡོང་གི་རེད། སྐབས་སྐབས་ལ་དེ་ལྟ་བུའི་རྟགས་དེ་ཡོང་ཐུབ་ཀྱི་མེད། ཡིན་ན་ཡང་ང་རང་ཚོས་ཉམས་ལེན་གནང་བའི་སྐབས་སུ་གང་འདྲ་དགོས་ཀྱི་རེད་ཟེར་ན། རྟགས་ཡག་པོ་ཞིག་བྱུང་ཚེ། སེམས་པ་ཚིམས་ནས་ང་ཡག་པོ་འདུགང་གཞན་དང་མ་འདྲ་བ་ཁྱད་པར་དུ་འཕགས་པ་ཡིན་སྙམ་པའི་ང་རྒྱལ་མེད་པ་ཞིག་བྱས་ནས། ཅི་ལྟར་བྱས་ཀྱང་མཐར་ཐུག་གི་འབྲས་བུ་མ་ཐོབ་ཀྱི་བར་དུ་བརྩོན་འགྲུས་བརྩམ་དགོས་པ་ཞིག་དང༌། ཡང་དེ་ལྟ་བུའི་རྟགས་ཡང་དག་པ་ཞིག་མ་བྱུང་ནས། སྐབས་སྐབས་ལ་སེམས་སྒྱིད་ལུག་གི་དབང་དུ་ཤོར་བ་ལྟ་བུ་ཡོང་གི་ཡོད། སྒྱིད་ལུག་གི་དབང་དུ་ཤོར་ནས་ད་ང་ལ་གང་ཡང་ཡོང་ས་མ་རེད། ངས་གང་ཡང་ཐུབ་ཀྱི་མི་འདུག རྟགས་དང་ཡོན་ཏན་གང་ཡང་མི་འདུག་སྙམ་ནས་སེམས་སྒྱིད་ལུག་ནས་སྤོབས་པ་ཞུམ་གྱི་ཡོད༌། དེ་ལྟ་བུ་ཡང་དགོས་ཀྱི་མེད། གང་ལྟར་ཡང་ང་རང་ཚོས་ཉམས་ལེན་བྱས་པ་ལ་རྟགས་ཤིག་ཡོད་ངེས།
དཔེར་ན་ད་ལྟ་ཆོས་ལ་མོས་པ་ཆུང་ཆུང་ཞིག་སྐྱེས་ན་ཡང༌། དེ་དངོས་གནས་སྐྱེ་བ་མང་པོ་ལ་བསོད་ནམས་བསགས་པའི་འབྲས་བུ་རེད། མ་འོངས་པ་ལ་དེའི་ས་བོན་དེ་གོང་ནས་གོང་དུ་འཕེལ་ཏེ་མཐར་ཐུག་གི་འབྲས་བུ་མོངན་དུ་འགྱུར་རྒྱུ་ཡོད་པ་ཞིག་དང༌། དེ་བཞིན་དུ་ཕན་སེམས་བཟང་པོ་ཆུང་ཆུང་ཞིག་སྐྱེས་ན་ཡང༌། དེ་དངོས་གནས་དྲང་གནས་གཞན་ལ་དམིགས་པའི་ཡོན་ཏན་ཁྱད་པར་ཅན་ལྷག་བསམ་རྣམ་པར་དག་པ་ཡོང་གི་ཡོད། དེ་ནི་དམ་པའི་ཆོས་ཉམས་ལེན་བྱས་པའི་འབྲས་བུ་ཡིན་པས་ན། ང་རང་ཆོས་ལ་མོས་པ་དང་ལྷག་བསམ་ཆུང་ཆུང་ཞིག་བྱུང་ན་ཡང༌། དེ་ཁྱད་པར་དུ་འཕགས་པའི་རྟགས་ཡིན་པའི་ཕྱིར་ན། སེམས་ལ་དགའ་བ་བསྒོམས། ཆོག་ཤེས་སྐྱེས། ཡང་ནས་ཡང་དུ་བརྩོན་འགྲུས་བྱས་ན་གོང་འཕེལ་དུ་འགྲོ་བ་དང༌། དེ་ཡང་ང་རང་ཚོས་ཆོས་ཉམས་། ལེན་བྱས་པའི་འབྲས་བུ་ཡིན་པའི་ཕྱིར་ན། མ་འོངས་པ་ལ་དེའི་ས་བོན་དེ་གོང་འཕེལ་དུ་འགྲོ་ངེས་པ་ཡིན་ནོ། །
བཞི་པ་བློ་སྦྱོང་གི་ཉམས་ལེན་དེ་ཉིད་སྒོ་ཀུན་ནས་གལ་ཆེ་བར་གདམས་པ་ནི།
སྤྱིར་དང་པོ་བློ་སྦྱོང་ནི་ཆོས་ལ་འཇུག་པར་བྱེད་པའི་གྲོགས་ལྟ་བུ་ཡིན། དམ་པའི་ཆོས་ལ་འཇུག་པ་དེ་ཡང་སྤྱོད་ལམ་གྱི་སྒོ་ནས་འཇུག་པ་ཙམ་མ་ཡིན་པར་དངོས་གནས་ནང་སེམས་ཀྱི་སྟེང་ནས་འཇུག་ཐུབ་པ་དང༌། ནང་སེམས་ཀྱི་སྟེང་ནས་ཉོན་མོངས་པ་ཐམས་ཅད་ཀྱི་རྩ་བ་བདག་གཅེས་འཛིན་སྤངས། དེ་ལ་བརྟེན་ནས་རང་བཞིན་གྱིས་ཉོན་མོངས་པའི་མགོ་མནན་པ་དང༌། གཞན་གཅེས་པར་འཛིན་པའི་བྱམས་སྙིང་རྗེ་བྱང་ཆུབ་ཀྱི་སེམས་གོང་ནས་གོང་དུ་འཕེལ་བ་ནི། མཐར་ཐུག་གི་འབྲས་བུ་ཐོབ་པའི་རྩ་བ་ལྟ་བུ་ཡིན་པའི་ཕྱིར་ན༌། ལས་དང་པོ་པས་བློ་སྦྱོང་སྒོམ་དགོས་པ་ཞིག་རེད། བློ་སྦྱོང་དེ་ཉམས་ལེན་ཡག་པོ་ཐུབ་ན། ཁྱད་པར་དུ་འཕགས་པ་ཞིག་རེད་ལ༌། ཉམས་ལེན་དེ་ཙམ་མ་ཐུབ་ནའང༌། ཏོག་ཙམ་འཇུག་ཅིང༌། ཏོག་ཙམ་ཐོས་ན་ཡང༌། དེ་ཕན་ཐོགས་ཆེན་པོ་ཆོས་ཀྱི་སྙིང་པོ་ལྟ་བུ་ཡིན་པ་དང༌།
དེ་བཞིན་དུ་ཡང་ཉམས་ལེན་ཡག་པོ༌། དམ་པའི་ཆོས་ཀྱི་གནས་སྟངས་ཡག་པོ་ཤེས་མཁན་ཞིག་ཡིན་ན་ཡང༌། ཆོས་ལ་བརྟེན་པའི་ང་རྒྱལ་དང༌། ཆོས་ལ་བརྟེན་པའི་ཕྲག་དོག་འབྱུང་སྲིད་པས་བློ་སྦྱང་དགོས་པ་དང༌། ཡང་སྐབས་སྐབས་སུ་གཞན་ལ་ཕན་པའི་བྱམས་སྙིང་རྗེ་རྒྱུད་ལ་སྐྱེས་མ་ཐུབ་པ་ཡིན་ན་བློ་སྦྱོང་གི་ཉམས་ལེན་དགོས། དེ་བཞིན་དམ་པའི་ཆོས་ལ་ཐོས་པ་བྱས་ན་ཡང་འདྲ། དམ་པའི་ཆོས་ལ་བསམ་པ་བྱས་ན་ཡང་འདྲ། དམ་པའི་ཆོས་ལ་སྒོམ་པ་བྱས་ན་ཡང་འདྲ། ཉམས་ལེན་གང་བྱས་ན་ཡང་འདྲ། དེའི་གྲོགས་སུ་བློ་སྦྱོང་དེ་ཡོད་ན་དེ་ཙམ་གྱི་ཕན་ཐོགས་ཆེན་པོ་འབྱུང༌། སངས་རྒྱས་བཅོམ་ལྡན་འདས་ཀྱིས་ཀྱང༌། རང་གི་སེམས་ནི་ཡོངས་སུ་འདུལ། །ཞེས་གསུངས། རང་གི་སེམས་དེ་འདུལ་བར་བྱེད་པའི་གཉེན་པོ་མཆོག་ཏུ་གྱུར་པ་ནི་བློ་སྦྱོང་ཡིན་པའི་ཕྱིར། ཆོས་ཉམས་ལེན་ཡག་པོ་བྱེད་མཁན་ཚོས་བློ་སྦྱོང་དེ་ཧ་ཅང་གལ་ཆེན་པོའི་སྒོ་ནས་ཉམས་ལེན་བྱེད་དགོས་པ་དང༌། དེ་བཞིན་མཐར་ཐུག་གི་འབྲས་བུ་མོངན་དུ་འགྱུར་བ་ལྟ་བུ་ཞིག་ཡིན་ན་ཡང་འདྲ། དམ་པའི་ཆོས་ཀྱི་སྙིང་པོ་དེ་སེམས་ཅན་ལ་ཕན་ཐོགས་པ་ཞིག་དང༌། སེམས་ཅན་ཐམས་ཅད་ལ་བྱམས་པ་དང་སྙིང་རྗེ་རྒྱུད་ལ་བསྐྱེད་དགོས་པ་ཞིག་ཡིན་པས་ན། དེ་སྐྱེ་བར་བྱེད་པའི་ཐབས་མཆོག་ཏུ་གྱུར་པ་དེ་བློ་སྦྱོང་གི་ཉམས་ལེན་ལ་བརྟེན་ནས་ཡོང་བ་ཡིན་པས༌། དེ་ལྟ་བུ་ལས་དང་པོ་པ་ཡིན་ན་ཡང་རུང༌། དམ་པའི་ཆོས་ཉམས་ལེན་གནང་ནས་འབྲས་རྟགས་ཐོན་ཏེ་མཐར་ཐུག་གི་འབྲས་བུ་ཐོབ་པ་ཞིག་ཡིན་ན་ཡང་རུང༌། གང་ལྟར་ཡང་དམ་པའི་ཆོས་ཀྱི་གྲོགས་དེ་བློ་སྦྱོང་ཡིན་པའི་ཕྱིར་གལ་ཆེན་པོ་ཞིག་ཡིན་ནོ། །
ལྔ་པ་བློ་སྦྱོང་གི་ཕན་ཡོན་བསྟན་པའི་སྒོ་ནས་ལག་བསྟར་དགོས་པའི་འབོད་བསྐུལ་གནང་བ་ནི།
ང་རང་ཚོས་ཉམས་ལེན་གནང་བའི་སྐབས་སུ་དངོས་གཞི་ཏིང་ངེ་འཛིན་བདེ་སྡུག་གཏོང་ལེན་གྱི་དམིགས་པ་བྱས་ནས་བསྒོམ་པ་ཡིན་ན་ཡང་རུང༌། ཐུན་མཚམས་ཀྱི་སྐབས་སུ་ང་རང་ཚོ་འགྲོ་འདུག་ཉལ་འཆག་ལ་སོགས་པ་སྤྱོད་ལམ་གང་ཞིག་ཡིན་ན་ཡང། རུང་སྟེ༌། ང་རང་ཚོ་ལ་བརྟག་དཔྱད་བྱེད་དགོས། དཔེར་ན་ལས་ཀ་ཞིག་བྱས་ན་ཡང༌། ལས་ཀ་དེ་ཕན་སེམས་དང་ལྡན་པའི་སྒོ་ནས་བྱེད་པའམ། གནོད་སེམས་དང་ལྡན་པའི་སྒོ་ནས་བྱེད་པའམ། ཕན་སེམས་ཡང་མེད། གནོད་སེམས་ཡང་མེད་པའི་སྒོ་ནས་ལས་ཀ་བྱེད་པ་དེ་དག་ཅི་འདྲ་འདུག་ཡག་པོ་བརྟགས་དགོས་ཤིང༌༌། སྐབས་དེར་འཕྲལ་དུ་ཆ་ཚང་བསྒྱུར་ཐུབ་ཀྱི་རེད་དམ་ཟེར་ན་བསྒྱུར་མི་ཐུབ༌། ཡིན་ན་ཡང་ཏོག་ཙམ་གནོད་སེམས་མེད་པའི་ཕྱོགས་དང༌། ཕན་སེམས་དང་ལྡན་པའི་ཕྱོགས་ལ་བསྒྱུར་ཐུབ་པ་འདྲ་བ་ཡོང་ངེས།
དེ་བཞིན་དུས་རྒྱུན་དངོས་གནས་ལས་ཀ་བྱེད་པ་མ་ཡིན་པའི་སྐབས་ན་ཡང༌། སེམས་ལ་རྣམ་རྟོག་མི་འདྲ་བ་དུ་མ་ཤར་བའི་སྐབས་སུ། ཕན་སེམས་ཀྱི་རྣམ་པ་དང་ལྡན་པའི་སེམས་སྐྱེས་ཀྱི་འདུག་གམ། གནོད་སེམས་ཀྱི་རྣམ་པ་དང་ལྡན་པའི་སེམས་སྐྱེས་ཀྱི་འདུག་ཡག་པོ་བརྟག་ཡག་པོར་བལྟས་ནས་ཕན་སེམས་དང་ལྡན་པའི་སེམས་ཡིན་ན་ཕན་སེམས་ཡིན་པ་ངོས་ཟིན་པ་དང༌། གནོད་སེམས་ཡིན་ན་གནོད་སེམས་ཡིན་པར་ངོས་ཟིན་པ་ཞིག་དགོས། གལ་ཏེ་ཕན་སེམས་ཡིན་ན་ཕན་སེམས་དེ་གོང་འཕེལ་དུ་གཏོང་བའི་ཐབས་ལ་བརྩོན་དགོས་པ་དང༌། གནོད་སེམས་ཡིན་ན་གནོད་སེམས་དེ་མགོ་མནན་ནས་ཆུང་དུ་གཏོང་བ་དང༌། ཉུང་ངུར་གཏོང་བའི་ཐབས་ལ་བརྩོན་པར་བྱེད་པ་ལ་སོགས་པ་དེ་འདྲ་ཉམས་ལེན་བྱས་ན། རང་བཞིན་གྱིས་སེམས་དེ་གོམས་པ་གཙོ་བོར་བྱས་པ་ཡིན་པའི་ཕྱིར། གོམས་པ་དང་དེའི་བག་ཆགས་དེ་རང་གི་རྒྱུད་ལ་བཞག་པ་ཡིན་པའི་ཕྱིར་ན། ཆ་ཚང་བསྒྱུར་ཐུབ་ན་ཡང་འདྲ། དངོས་གནས་བསྒྱུར་མ་ཐུབ་ན་ཡང་དགོས་པ་ཧ་ཅང་ཆེན་པོ་ཡོད་པས་རིམ་གྱིས་རིམ་གྱིས་དེའི་བག་ཆགས་དེ་ཇེ་ཆེར་ཇེ་ཆེར་འཕེལ་འགྲོ་བས་དེ་ལྟ་བུ་ལ་དགོས་པ་ཆེན་པོ་ཡོད་པ་དང༌། དེ་བཞིན་ཕན་སེམས་དེ་ལག་བསྟར་བྱས་ནས། དངོས་སུ་རང་གཞན་གཉིས་ཀ་ལ་ཕན་བཏགས་ཐུབ་ན༌།  དེ་དངོས་གནས་ལག་ལེན་བསྟར་དགོས་པ་ཞིག་རེད། ཡང་ལག་ལེན་གཏན་ནས་བསྟར་མི་ཐུབ་པ་ཞིག་ཡིན་ན། དེ་ལ་ཡིན་གཅིག་མིན་གཅིག་རྨོངས་པའི་སྙིང་རྗེ་ལྟ་བུ་བསྐྱེད་དགོས་པ་མ་ཡིན་ཏེ། རང་ལ་གནོད་པ་དང༌། ཡང་ན་གཞན་ལ་གནོད་པའི་སྒོ་ནས་ཕན་སེམས་བྱེད་དགོས་པ་དང༌། ཕན་སེམས་དེ་ལག་ལེན་བསྟར་དགོས་པ་ཞིག་མ་ཡིན།ཕན་སེམས་ཡོད་པ་དེ་ཙམ་གྱིས་མ་འོངས་པ་ལ་རིམ་གྱིས་ཕན་བཏགས་པའི་གོ་སྐབས་དེ་ཐོབ་ཀྱི་རེད། དེས་ན་ཁ་ཐུག་ལ་ཚང་མ་བཟོ་ཐུབ་པའམ་སྐབས་སྐབས་ལ་བཟོ་མ་ཐུབ་པ་དེ་འདྲ་ཡོང་གི་རེད། དེ་ལྟ་བུའི་སྒོ་ནས་ཉམས་ལེན་བྱས་ན། དེ་ནས་རིམ་གྱིས་གོང་འཕེལ་དུ་འགྲོ་བར་ངེས་སོ། །
སྤྱི་དོན་གསུམ་ལ་རྟག་ཏུ་བསླབ། །
འདུན་པ་བསྒྱུར་ལ་རང་སོར་བཞག །
ཡན་ལག་ཉམས་པར་བརྗོད་མི་བྱ། །
གཞན་ཕྱོགས་གང་ཡང་མི་བསམ་མོ། །
ཉོན་མོངས་གང་ཆེ་སྔོན་ལ་སྦྱང༌། །
འབྲས་བུའི་རེ་བ་ཐམས་ཅད་སྤངས། །
དུག་ཅན་གྱི་ཟས་སྤངས།
གཞུང་བཟང་པོ་མ་བསྟེན།
ཤགས་ངན་མ་རྒོད།
འཕྲང་མ་བསྒུག
གནད་ལ་མི་དབབ།
མཛོ་ཁལ་གླང་ལ་མི་འབྱོ།
མགྱོགས་ཀྱི་རྩེ་མི་གཏོད།
གཏོ་ལོག་མི་བྱ།
ལྷ་བདུད་དུ་མི་དབབ།
སྐྱིད་ཀྱི་ཡན་ལག་ཏུ་སྡུག་མ་འཚོལ།
དྲུག་པ་བློ་སྦྱོང་གི་དམ་ཚིག་བསྟན་པ་ལ་གཉིས༌། སྤྱིར་དམ་ཚིག་ཅེས་པའི་གོ་དོན་དང་དེ་གལ་ཆེ་བར་བསྟན་པ། བྱེ་བྲག་ཏུ་བློ་སྦྱོང་གི་དམ་ཚིག་རྣམ་པ་བཅོ་བརྒྱད་བསྟན་པའོ། །དང་པོ་སྤྱིར་དམ་ཚིག་ཅེས་པའི་གོ་དོན་དང་དེ་གལ་ཆེ་བར་བསྟན་པ་ནི།
དེ་ལ་སྤྱིར་དམ་ཚིག་ཟེར་བ་དེ་སྐབས་སྐབས་ལ་ཉེན་ཁ་ཆེན་པོ་དེ་འདྲ་གསུངས་ཡོད། དེ་གང་འདྲ་རེད་ཟེར་ན༌། བླ་མས་སློབ་མའི་རྒྱུད་དེ་ཡག་པོ་བཟོ་བའི་དོན་དང་སློབ་མས་ཆོས་ཡག་པོ་སྒྲུབ་ཐུབ་པའི་ཆེད་དུ་ཡིན་ཏེ། སློབ་མ་ཆོས་ལས་ཕྱིན་ཅི་ལོག་ཏུ་མི་འགྲོ་བར་བྱེད་པ་དེ་བླ་མའི་ལས་འགན་ལྟ་བུ་ཞིག་རེད། དེ་ལྟར་ཡག་པོ་ཡོང་བའི་ཆེད་དུ་དམ་ཚིག་དེ་ཉེན་ཁ་ཆེ་ཙམ་དུ་གསུངས་ན༌། སློབ་མའི་རྒྱུད་ལ་ཕན་གྱི་རེད་དགོངས་པ་ཡིན།
འོན་ཀྱང་སྐབས་འདིར་དམ་ཚིག་ཅེས་པའི་དམ་གྱི་དོན་གང་རེད། ཚིག་གི་དོན་གང་རེད་ཟེར་ན། དམ་བཅའ་བ་ཞེས་ངས་དེ་བྱེད་ཀྱི་ཡིན་ཟེར་ནས་ཁས་བླངས་ཏེ། དེའི་ཚིག་དང་མ་འགལ་བར་དམ་བཅའ་བ་དེ་ལྟར་དུ་ལག་ལེན་བྱས་ན་དམ་བཅའ་བ་དེ་ལ་དགོས་པ་ཡོད། དམ་བཅའ་བ་དེ་ལག་ལེན་མ་བྱས་ན་དེ་ལ་དགོས་པ་གང་ཡང་བྱུང་མེད། དེའི་ཕྱིར་ན་དེ་ལ་དམ་ཚིག་ཅེས་ཟེར། དམ་བཅའ་ནི་ཡིན་གཅིག་མིན་གཅིག་ང་རང་ཚོས་ཆོས་ཡག་པོ་ཞིག་སྒྲུབ་པའི་ཐབས་དང༌། ལག་ལེན་ཡག་པོ་ཞིག་བསྟར་བའི་ཆེད་དུ་ཡིན། བློ་སྦྱོང་ལྟ་བུ་ཞིག་ཡིན་ན་ཡང༌། བློ་སྦྱོང་དེ་ལག་ལེན་ཡག་པོ་ཞིག་ཐུབ་པའི་ཆེད་དུ་དང་པོ་དམ་བཅའ་ཞིག་བྱེད་ན། དེ་ཤུགས་ཆེ་རུ་འགྲོ་གི་རེད། དམ་བཅའ་དེ་ཡང་དམ་བཅས་པ་ལྟར་ལག་ལེན་བསྟར་ན། དེ་ཤུགས་ཆེ་རུ་འགྲོ་གི་ཡོད་རེད་མ་གཏོགས༌། དམ་བཅའ་དེ་ལག་ལེན་མ་བསྟར་ན་ནུས་པ་དང་དགོས་པ་གང་ཡང་ཡོད་མ་རེད༌། རྒྱུ་མཚན་དེའི་ཕྱིར་ན་དམ་ཚིག་ཟེར་བ་དེ་དེ་འདྲ་ཞིག་རེད༌། དེའི་ཕྱིར་ན་དམ་ཚིག་ཟེར་བ་དེ་ལ་ཧ་ཅང་འཇིགས་སྐྲག་སྐྱེ་དགོས་པ་དེ་འདྲ་གང་ཡང་ཡོད་མ་རེད། ཡང་དམ་ཚིག་ཟེར་བ་དེ་ཧ་ཅང་གལ་ཆུང་ཆུང་བྱས་ན་མི་འགྲིག་པ་ཞུ་མ་དགོས་ཏེ། དང་པོ་དམ་བཅའ། དམ་བཅའ་དེ་ཡག་པོ་བསྒྲུབ། དེའི་ཕྱིར་དེ་གལ་ཆེ་བ་དང་ཕན་ཐོགས་ཆེ་བ་ཡིན། སྤྱིར་དང་པོ་དམ་བཅའ་བ་དེ་ཡག་པོ་རེད༌། དམ་བཅའ་བ་དེ་ལག་ལེན་བསྟར་བ་དེ་དེ་ལས་ཀྱང་ཡག་པོ་རེད༌།དེའི་ཕྱིར་ད་ལྟ་སྐབས་འདི་ན་བློ་སྦྱོང་ལ་བརྩོན་དུས། དམ་ཚིག་རྣམ་པ་བཅོ་བརྒྱད་ཅེས་གསུངས་ཡོད། དེ་ནུས་པ་གང་ཡོད་ཀྱི་ས་ལག་ལེན་བསྟར་རྒྱུ་གལ་ཆེན་པོ་ཞིག་ཡིན།
གཉིས་པ་བྱེ་བྲག་ཏུ་བློ་སྦྱོང་གི་དམ་ཚིག་རྣམ་པ་བཅོ་བརྒྱད་བསྟན་པ་ལས།
དེ་ལ་སྤྱིར་བློ་སྦྱོང་གི་དམ་ཚིག་རྣམ་པ་བཅོ་བརྒྱད་ཡོད་པ་དེའི་ནང་ནས། དང་པོ་གསུམ་མཉམ་དུ་བསྟན་པར་མཛད་པས།
ཅེས་སྤྱིར་བློ་སྦྱོང་གི་དོན་ལ་གསུམ་ཡོད་པ་དེ་ལ་རྟག་ཏུ་བསླབ་དགོས་པ་སྟེ།
དུས་རྒྱུན་དུ་དེ་ལ་གཟབ་གཟབ་བྱེད་དགོས། སྤྱི་དོན་གསུམ་དེ་གང་ཡིན་ཞེ་ན།
དང་པོ་བློ་སྦྱོང་ཁས་བླངས་དང་མ་འགལ་བ་ནི།
ང་རང་ཚོས་བདག་གཅེས་འཛིན་སྤང་གི་ཡིན། གཞན་ལ་བྱམས་སྙིང་རྗེ་བྱང་ཆུབ་ཀྱི་སེམས་བསྐྱེད་ཀྱི་ཡིན་བསམ་ནས་ཁས་བླངས་པའི་ཕྱིར་ན། གང་ཐུབ་ཐུབ་ཀྱི་ས་ལག་ལེན་བྱེད་དགོས། མི་ཐུབ་པ་ཞིག་ཡིན་གཅིག་མིན་གཅིག་བསྒྲུབ་དགོས་ཀྱི་རེད་དམ་ཟེར་ན་དགོས་ཀྱི་མ་རེད། དེ་གང་ཐུབ་ཐུབ་ཀྱི་ས་དུས་རྒྱུན་དུ་དྲན་ཤེས་བག་ཡོད་བསྟེན་ནས། རང་གི་སེམས་དེ་ལ་བདག་པོ་བརྒྱབ། བདག་གཅེས་འཛིན་དེ་དེ་ཙམ་རྒྱ་ཡན་དུ་བཏང་བ་དང༌། གཞན་གཅེས་འཛིན་ཧ་ཅང་གལ་ཆུང་དུ་བཏང་བ་མ་ཡིན་པ་དང༌། བློ་སྦྱོང་གི་ལག་ལེན་དེ་ལག་ལེན་དུ་མ་བསྟར་བ་འདྲ་བའམ། རྦད་དེ་བརྗེད་སོང་བ་ལྟ་བུ་མ་ཡིན་པ་ཞིག་ངེས་པར་དགོས་པའི་ཕྱིར་ན། སྤྱི་དོན་དང་པོ་བློ་སྦྱོང་ཁས་བླངས་དང་མ་འགལ་བ་ཞེས་བསྟན་པ་ཡིན་ནོ༌། །
གཉིས་པ་ཐོ་ཅོར་མ་ཤོར་བ་ནི།
དེ་བཞིན་དུ་བློ་སྦྱོང་ཐོ་ཅོར་མ་ཤོར་བ་ཞེས་པ་ནི། ང་རང་བདག་གཅེས་འཛིན་སྤངས་པ་ཡིན༌། དེ་སྤངས་པ་ལ་བརྟེན་ནས། ཁྱད་པར་དུ་འཕགས་པ་ཞིག་ཡིན་པའི་རྣམ་འགྱུར་བསྟན་ནས། ས་ཆ་སྡུག་པོ་ལ་བསྡད་པ་ལྟ་བུ་དང༌། ལུས་ལ་འཕྲོད་བསྟེན་མི་བྱེད་པ་སོགས་རང་དོན་གཡུགས་བཞག་པ་ཡིན་པའི་རྣམ་འགྱུར་འདྲ་བ་ཞིག་བསྟན་ནས། ན་ན་ཡང་སྨན་མི་ཟ་བ་ལ་སོགས་པ་དེ་འདྲ་བྱས་ན་བློ་སྦྱོང་ཐོ་ཅོ་ལ་ཤོར་བ་རེད། དེ་ལྟ་བུ་མ་ཡིན་པར་བྱ་དགོས།
གསུམ་པ་ཕྱོགས་རེར་མ་ལྷུང་བ་ནི།
སྤྱི་དོན་གསུམ་པ་ཕྱོགས་རེར་ལྷུང་མི་ཉན་པར་གསུངས་པ་རེད། དེ་ཡང་ཕྱོགས་རེར་ལྷུང་བ་ཞེས་ཕྱོགས་གཅིག་ལ་བྱམས་སྙིང་རྗེ་ཡོད་པ་འདྲ་བ་དང༌། ཕྱོགས་གཅིག་ལ་བྱམས་སྙིང་རྗེ་མེད་པ་འདྲ་བ། ཡང་སྐབས་སྐབས་ལ་རང་གི་སེམས་པ་དགའ་ན། བྱམས་སྙིང་རྗེ་ཡོད་པ་འདྲ་བ། རང་མ་དགའ་ན་བྱམས་སྙིང་རྗེ་མེད་པ་འདྲ་པོ། དེ་འདྲའི་ཕྱོགས་སུ་ལྷུང་བ་སྟེ་དཔེར་ན་ང་རང་ཚོ་ཆོས་པའི་ཚིག་ལ་ཡོད་པ།
ཞེས་གྲོད་ཁོག་བརྒྱགས༌། ཉི་མས་ཀྱང་དྲོས་ན་བྱམས་སྙིང་རྗེ་ཡོད་ལ། བསམ་པ་ཧ་ཅང་བཟང་པོ་ཡོད་པ་ལྟ་བུ་ཞིག་དང༌།
ཞེས་མི་གཞན་གྱིས་བཀའ་བཀྱོན་བཏང་བ་ལྟ་བུ་དང༌། གནོད་པ་བྱུང་བ་ལྟ་བུའི་སྐབས་སུ་ཞེ་སྡང་སྐྱེས་ནས། བྱམས་སྙིང་རྗེ་མེད་པ་དེ་འདྲ་ཆགས་ཀྱི་ཡོད། དེ་ལྟ་བུ་ཕྱོགས་རེས་སུ་ཤོར་བ་སྟེ་དེ་འདྲ་མ་ཤོར་བ་ནི་སྤྱི་དོན་གསུམ་པ་ཡིན་ནོ། །
བཞི་པ་གཙོ་བོར་ལུས་སེམས་ཀྱི་སྤྱོད་ལམ་ནི།
ཅེས་འདུན་པ་བསྒྱུར་བ་དང༌། རང་སོར་བཞག་པ་སྟེ་རྣམ་པ་གཉིས་གསུངས་ཡོད༌།
དེ་ལས་དང་པོ་འདུན་པ་ཇི་ལྟར་བསྒྱུར་ན༌། སྔོན་མ་རང་ལ་གཅེས་པར་འཛིན་པ་དང༌། གཞན་དེ་ཙམ་གཅེས་པར་མི་འཛིན་པ་རེད། ད་ལྟ་འདུན་པ་བསྒྱུར་ཏེ་རང་དེ་ཙམ་གཅེས་པར་མི་འཛིན་པ་དང༌། གཞན་གཅེས་པར་འཛིན་པས་སེམས་ཅན་ཐམས་ཅད་སྡུག་བསྔལ་ལས་སྐྱོབ་པ་དང༌། བདེ་བ་ལ་འགོད་འདོད་ཀྱི་བློ་དེ་ཤུགས་ཆེན་པོ་ཡོད་པའི་སྒོ་ནས། སྔོན་གྱི་འདུན་པ་དེ་གོ་ཟློག་ཏུ་བསྒྱུར་ནས༌། སྔོན་མ་རང་གཅེས་པར་འཛིན་པ་དེ། ད་ལྟ་གཅེས་པར་མི་འཛིན་པ་ལ་བརྩོན་པ་གཅིག་དང༌། སྔོན་མ་གཞན་གཅེས་པར་མི་འཛིན་པ་དེ། ད་ལྟ་གཞན་གཅེས་པར་འཛིན་པ་ལ་བསྒྱུར་བ་ནི་འདུན་པ་བསྒྱུར་བ་རེད།
དེའི་རྗེས་སུ་གཉིས་པ་རང་སོར་བཞག་ཅེས་པ་དེ་གང་ཡིན་ཞེ་ན། དེ་ཡང་རང་གིས་བློ་སྦྱོང་ལ་བརྩོན་དགོས་ཀྱི་ཡོད། བློ་སྦྱོང་ལ་བརྩོན་པ་དེས་ནང་གི་སེམས་དེ་སྦྱང་དགོས་ཀྱི་ཡོད༌། དེ་བཞིན་དུ་ཕྱིའི་སྤྱོད་ལམ་ཡག་པོ༌། ཐམས་ཅད་དང་མཐུན་པ་གྲོགས་པོ་ལྟ་བུ༌། དེ་ཡང་སྤྱིར་སེམས་ཅན་ཚང་མ༌། དེའི་ནང་ནས་དམིགས་བསལ་དུ་ང་རང་ཚོ་དང་མཉམ་དུ་སྡོད་པའི་ཆོས་ཀྱི་གྲོགས་པོ་དེ་ཚོ་ལ་མཐུན་པ་ཞིག་མ་གཏོགས༌། ང་རང་བློ་སྦྱོང་བྱེད་ཀྱི་ཡོད་ཟེར་ནས་དམིགས་བསལ་ཞིག་བྱས༌། སྤྱོད་ལམ་ཡང་གཞན་དང་མ་མཐུན་ཞིང༌། བསམ་བློ་གཏོང་སྟངས་ཡིན་ན་ཡང་གཞན་དང་མ་མཐུན་པ༌། སྐད་ཆ་བཤད་སྟངས་ཀྱང་གཞན་དང་མ་མཐུན་པ། གཞན་དང་ཁ་ཁ་སོ་སོ་ལ་འགྲོ་བ་ལྟ་བུ་ཞིག་མ་ཡིན་པར། སྤྱོད་ལམ་གཞན་དང་མཐུན་པ། གཞན་གྱི་བློ་ལ་བབས་པ་ཡག་པོ་ཞིག་བྱས། སྐད་ཆ་བཤད་སྟངས་ངག་གི་སྤྱོད་ལམ་ཡིན་ན་ཡང་། གཞན་དང་མཐུན་པ། གཞན་གྱི་བློ་ལ་བབས་པ། གཞན་སེམས་དགའ་ཐུབ་པ་ཞིག་བཤད། དེ་བཞིན་དུ་སེམས་ཀྱི་བསམ་བློ་གཏོང་སྟངས་ཡིན་ན་ཡང༌། ཁ་ཁ་སོ་སོ་ལྟ་བུ་མ་ཡིན་པ༌། ཚང་མ་དང་མཐུན་པ༌། ཡག་པོ་ཞིག་དགོས་པ་ཡིན་པའི་ཕྱིར་ན༌། རང་སོར་བཞག །ཅེས་མི་ཚང་མ་དང་མཐུན་པ་ཞིག་དགོས།
དེ་ཡང་ང་རང་གི་སེམས་ཀྱི་འདུན་པ་དེ་བསྒྱུར་དགོས་ཀྱི་ཡོད་ལ། ངས་སེམས་ཀྱི་འདུན་པ་བསྒྱུར་བ་ཡིན་ཟེར་བ་ལྟ་བུ་ཧ་ཅང་ང་རྒྱལ་དང༌། གཞན་གྱི་དེ་འདྲ་བྱེད་ཀྱི་མི་འདུག་ཟེར་ནས་གཞན་ལ་སྐྱོན་བརྗོད་བྱེད་པ་ལྟ་བུ་དེ་འདྲ་མ་ཡིན་པར། ང་རང་འཇམ་པོ་དང༌། ལྷོད་པོའི་སྒོ་ནས་སེམས་རིམ་པས་རིམ་པས་བསྒྱུར་ནས་རྒྱུད་སྨིན་དགོས། ང་རང་གི་སེམས་རྒྱུད་སྨིན་ཟེར་ན། རང་གི་སེམས་དེ་ལྷོད་པ་དང༌། ཞི་བ་བློ་སྦྱོང་གི་དམ་ཚིག་སྲུང་ཐུབ་པ། བློ་སྦྱོང་གི་འབྲས་བུ་ཐོབ་པ་ཞིག་དགོས། དེ་ནི་བློ་སྦྱོང་བ་ལ་བརྟེན་ནས་ཀུན་རྫོབ་བྱང་ཆུབ་ཀྱི་སེམས་དང༌། དོན་དམ་བྱང་ཆུབ་ཀྱི་སེམས་རང་གི་རྒྱུད་ལ་བསྐྱེད་ཐུབ་པ་ཞིག་འཇམ་པོའི་ངོས་ནས་བྱེད་དགོས་པ་ཡིན་ནོ། །
ལྔ་པ་ངག་གི་སྤྱོད་ལམ་ནི།
ཞེས་ཡན་ལག་ཉམས་པ་དེ་ལ་སྤྱིར་བཏང་གི་རྣམ་པ་གཉིས་ཡོད། རྣམ་པ་གཉིས་པོ་དེ། གཅིག་ང་རང་གི་ཟུར་ལ་ཡོད་པ། ང་རང་དང་འབྲེལ་བ་ཆེན་པོ་ཡོད་པ། ཆོས་ཀྱི་འབྲེལ་བ་ཡོད་པའི་མི་ཡིན་ན་ཡང་འདྲ། འཇིག་རྟེན་གྱི་འབྲེལ་བ་ཡོད་པའི་མི་ཡིན་ན་ཡང་འདྲ་དེ་དག་ཡིན་ལ། དེ་བཞིན་གཉིས་པ་ང་རང་དང་འབྲེལ་བ་ཧ་ཅང་མེད་པའི་མི་ཞིག་སྟེ་གང་ཡིན་ན་ཡང་འདྲ་སྟེ། ང་རང་དང་མཉམ་དུ་ཡོད་པ། ང་རང་དང་སྐད་ཆམཉམ་དུ་བཤད་མཁན། དེ་འདྲ་ལ་འཇིག་རྟེན་གྱི་སྐྱོན་གླེང་བ་དཔེར་མཚོན་ན། ལུས་ཀྱི་སྐྱོན་བརྗོད་པ་དང༌། ངག་གི་སྐྱོན་བརྗོད་པ། སྤྱོད་ལམ་གྱི་སྐྱོན་བརྗོད་པ་དེ་འདྲ་གང་ཡིན་ན་ཡང་རུང་སྟེ། ང་རང་གིས་དངོས་སུ་སྐྱོན་ཞིག་མཐོང་ན་ཡང༌། དེའི་སྐྱོན་དེ་བརྗོད་ན་ཕ་རོལ་པོ་དེ་ལ་རང་བཞིན་གྱིས་སེམས་མ་བདེ་བ་དང་སྡུག་བསྔལ་ཡོང་བའི་ཕྱིར་ན། དེ་ལྟ་བུའི་འཇིག་རྟེན་གྱི་ལུས་ངག་སྤྱོད་ལམ་ལོངས་སྤྱོད་ལ་སོགས་པ་དེ་འདྲའི་སྐྱོན་གང་ཡོད་ཀྱང་མི་བརྗོད་པ་ནི། ཡན་ལག་ཉམས་པར་བརྗོད་མི་བྱ། །ཞེས་དེ་ནི་འཇིག་རྟེན་གྱི་དབང་དུ་བྱས་པ་རེད། དེ་བཞིན་དུ་དམ་པའི་ཆོས་ཀྱི་དབང་དུ་བྱས་ན་ཡང༌། དམ་པའི་ཆོས་ལ་བརྩོན་འགྲུས་ཆུང་ཆུང་ཡོད་པ། ཚུལ་ཁྲིམས་ལ་སྐྱོན་ཤོར་བ༌། དེ་བཞིན་དུ་ཤེས་རབ་དེ་ཙམ་མེད་པ། བཟོད་པ་དེ་ཙམ་མེད་པ༌། བྱམས་པ་དང་སྙིང་རྗེ་དེ་ཙམ་མེད་པ་ལ་སོགས་པ་དང༌། ཞེ་སྡང་ཆེ་བ་དང༌།ང་རྒྱལ་ཆེ་བ་དང༌། ཕྲག་དོག་ཆེ་བ་ལ་སོགས་པ་དེ་འདྲ་བ་དམ་པའི་ཆོས་དང་མི་མཐུན་པའི་སྐྱོན་ཡོད་པ་མཐོང་ན།
གལ་ཏེ་ལྷག་བསམ་རྣམ་དག་གིས་ཕ་རོལ་པོ་དེ་ལ་འཇིག་རྟེན་གྱི་སྐྱོན་ཡོད་ན་ཡང་དེ་བཅོས་དགོས་ཀྱི་རེད། དམ་པའི་ཆོས་ཀྱི་སྐྱོན་ཡོད་ན་ཡང་དེ་བཅོས་དགོས་ཀྱི་རེད་སྙམ་ནས། ཞི་བ་དང་ལྷོད་པའི་སྒོ་ནས་བསླབ་བྱ་འདྲ་བརྒྱབ་ན་ཡག་པོ་རེད། དེ་ལྟར་མ་ཡིན་པར་དེ་ལ་སྐྱོན་བརྗོད་པ་སྟེ། དེ་ཡང་སྐྱོན་བརྗོད་པའི་ཚུལ་གང་ཟག་སུ་ཡིན་ན་ཡང་དངོས་སུ་ཐོས་ཐུབ་པའམ། ཤེས་ཐུབ་པའི་སྒོ་ནས་སྐྱོན་བརྗོད་ནའང་འདྲ། དངོས་སུ་མ་ཡིན་པ་ལྐོག་ཏུ་སྐྱོན་བརྗོད་པ་ཡིན་ན་ཡང་རུང་སྟེ། དྲན་ཤེས་དང་བག་ཡོད་བརྟེན་ནས་ཆོས་དང་འཇིག་རྟེན་གང་ཡིན་ན་ཡང༌། དངོས་དང་ལྐོག་ནས་སྐྱོན་མི་བརྗོད་པར་རང་བཞིན་གྱིས་ཞི་བ༌། དལ་བ་འཛུམ་དང་བཅས་པ་ཞིག་དགོས༌། དེའི་ཚུལ་སྤྱོད་འཇུག་ནས་གསུངས་ཏེ། དེ་ཡང་།
མིག་གིས་སེམས་ཅན་བལྟ་ན་ཡང༌། །
འདི་དག་ཉིད་ལ་བརྟེན་ནས་བདག །
སངས་རྒྱས་ཉིད་དུ་འགྱུར་རོ་ཞེས། །
དྲང་ཞིང་བྱམས་པའི་ཚུལ་གྱིས་བལྟ། །
ཞེས་མིག་གིས་སེམས་ཅན་ལ་བལྟ་ན་ཡང་ཞི་བ་དང༌། དུལ་བ་དང༌། འཇམ་པ་དང་ལྷོད་པ། བྱམས་པ་དང་བརྩེ་བའི་ཚུལ་གྱིས་བལྟ་དགོས། དེ་ཡང་ཀུན་སློང་གཡོ་སྒྱུའི་རྣམ་པ་ལྟ་བུ་མ་ཡིན་པར། སེམས་ཀྱིས་བསམ་པའི་སྐབས་སུ་སེམས་ཅན་དེ་རྣམས་ལ་བརྟེན་ནས། སངས་རྒྱས་ཀྱི་གོ་འཕང་ཐོབ་ཐུབ་པ་ཡིན་སྙམ་པ་ལྟ་བུའི་དགའ་བ་དང་སྤྲོ་བ་དང་ལྡན་པའི་སྒོ་ནས་བཞིན་འཛུམ་པ་དང་བཅས་པ་བྱེད་དགོས་པ་ཡིན། ཞེས་གསུངས་ཡོད།
དྲུག་པ་གཞན་སྐྱོན་ལ་མི་བསམ་པའི་ཀུན་སློང་དགོས་པ་ནི།
སྤྱིར་ངག་ནི་གཞན་དང་འབྲེལ་བ་བྱེད་པའི་ཐབས་ཁྱད་པར་ཅན་ཞིག་ཡིན་པའི་ཕྱིར་ན༌། ཡང་དག་པ་ཞིག་བྱེད་དགོས་པ་མ་གཏོགས་ཚུལ་དང་མི་མཐུན་པ་ཞིག་བྱེད་མི་ཉན། དེ་ལྟ་བུའི་ངག་དེ་ཡང་རྩ་བ་གང་ལ་བརྟེན་ནས་ཡོང་གི་ཡོད་ཅེ་ན། སེམས་ལ་བརྟེན་ནས་ཡོང་གི་ཡོད་པས། དང་པོ་ངག་གིས་ཡན་ལག་ཉམས་པ་མི་བརྗོད་པ་ཞིག་དགོས་ན། ཐོག་མར་སེམས་ཀྱི་ས་ཡན་ལག་ཉམས་པའི་ཕྱོགས་ལ་མ་བསམ་པ་ཞིག་དགོས་པས་དེའི་ཆེད་དུ་དམ་ཚིག་དྲུག་པ་བསྟན་པ་ནི།
ཞེས་གསུངས་ཏེ་གཞན་གྱི་ཕྱོགས་སེམས་ཅན་སྤྱིད་ང༌། ཁྱད་པར་ང་རང་དང་མཉམ་དུ་ཡོད་པའི་གཉེན་དང༌། ང་རང་དང་མཉམ་དུ་ཡོད་པའི་དགྲ་བོ་སྟེ། དགྲ་གཉེན་བར་མ་གང་ཞིག་ཡིན་ན་ཡང༌། དེ་ཚོ་ལ་སྤྱིར་སྐྱོན་ག་རེ་འདུག་བྱེ་བྲག་ཏུ་ལུས་ལ་སྐྱོན་ག་རེ་འདུག་ངག་ལ་སྐྱོན་ག་རེ་འདུག་སེམས་ཀྱི་ཀུན་སློང་ལ་སྐྱོན་ག་རེ་འདུག་དེའི་སྤྱོད་ལམ་ལ་སྐྱོན་ག་རེ་འདུག་ལ་སོགས་པ་ལྟ་བུ་གང་དང་གང་ལ་བསམ་བློ་བཏང་ན་སྐྱོན་མེད་པ་ལ་སྐྱོན་དུ་མཐོང་སྲིད་པས། དེའི་སྐོར་ལ་མི་བསམ་པ་ནི། གཞན་ཕྱོགས་གང་ལ་ཡང་བསམ་པར་མི་བྱའོ༌། །ཞེས་གསུངས་པ་ཡིན༌། དེས་ན་སྐྱོན་གྱི་ཕྱོགས་ལ་བསམ་བློ་མི་གཏོང་ཞིང༌། རང་བཞིན་དག་པའི་སྣང་བ་ཞིག་སྦྱང་དགོས།
དེ་ཡང་དང་པོ་ང་རང་གིས་སྐྱོན་མི་འཚོལ་བར་བསམ་བློ་ཡག་པོ་བཏང་ནས། ཁོ་རང་སྡུག་པོ་ཡིན་གྱི་མ་རེད། ཡག་པོ་རེད་བསམ་པ་ལྟ་བུ། སྐད་ཆ་ཞིག་ཡིན་ན་ཡང་དེ་སྡུག་པོ་བཤད་པ་ཡིན་གྱི་མ་རེད། ཡག་པོ་ཞིག་རེད་བསམ་པ་འདྲ་པོ། བསམ་བློ་གཏོང་སྟངས་ཡིན་ན་ཡང་ཁོ་རང་སྡུག་པོ་ཡིན་གྱི་མ་རེད་སྙམ་པ་ལྟ་བུའི་སྒོ་ནས་གཞན་གྱི་ཕྱོགས་ལ། གང་ཡང་མི་བསམ་པ་གཅིག་དང༌། གཉིས་པ་ནི་དེ་ལྟར་བྱས་ཀྱང་སྐབས་སྐབས་སུ་སྐྱོན་མཐོང་ནས་དེ་ཡག་པོ་མི་འདུག་སྙམ་པ་ལྟ་བུ་དང༌། ལུས་ངག་ཡིད་ཀྱི་སྤྱོད་ལམ་གང་དང་གང་ཡིན་ན་ཡང་སྐྱོན་གྱི་ཆ་དེ་ལྟ་བུ་མཐོང་ཚེ། ཁོ་རང་དེ་འདྲ་ཡིན་གྱི་མ་རེད། ང་རང་སྣང་བ་མ་དག་པ༌། ང་རང་བསམ་བློ་གཏོང་སྟངས་ནོར་བ༌། ང་རང་ཧ་ཅང་ཉོན་མོངས་པ་ཆེ་བ་ལ་སོགས་པ་ཡིན་གྱི་རེད་བསམ་པ་དགོས། དེ་ཡང་དཔེར་ན་བསམ་པ་མ་དག་ན་སངས་རྒྱས་བཅོམ་ལྡན་འདས་ལ་ཡང་ཁ་ཤས་ཀྱི་ས་སྐྱོན་མཐོང་བའི་ལོ་རྒྱུས་དེ་འདྲ་ཡོད། དེས་ན་གཞན་གྱི་སྐྱོན་མཐོང་བ་དེ་ང་རང་གི་སྐྱོན་རེད། ང་རང་གིས་དེ་འདྲའི་བསམ་བློ་གཏོང་མི་ཉན་བསམ་ནས་གཞན་སྐྱོན་མཐོང་བ་དེ་ཚར་གཅོད་དགོས་པ་ཡིན་ནོ། །
བདུན་པ་ཉོན་མོངས་པ་སྤོང་དགོས་པ་ནི།
དེ་ལྟ་བུ་ངག་གི་སྐྱོན་དང༌། སེམས་ཀྱི་སྐྱོན་དག་མཐོང་བའི་རྩ་བ་དེ། གང་ལ་ཐུག་ཡོད་དམ་ཟེར་ན། ཉོན་མོངས་པ་ལ་ཐུག་ཡོད་པས། ཉོན་མོངས་པ་སྤང་དགོས། དེ་སྤང་བའི་ཚུལ་ཡང༌།
ཞེས་གསུངས་པ་ཡིན༌། དེ་ཡང་རང་གི་རྒྱུད་ལ་སྤྱིར་བཏང་ཉོན་མོངས་པ་ཆེན་པོ་འདུག་བསམ་པ་འདྲ་པོ་དང༌། སྤྱིར་ང་རང་ལ་སྐྱོན་འདུག་བསམ་པ་ལྟ་བུ་མ་ཡིན་པར། དང་པོ་བསམ་བློ་ཡག་པོ་ཞིག་བཏང་ནས། ཉོན་མོངས་པ་གང་གིས་ང་རང་ལ་སྐྱོན་གཏོང་གི་འདུགཉོན་མོངས་པ་འདོད་ཆགས། ཞེ་སྡང༌། ང་རྒྱལ། ཕྲག་དོག་ལ་སོགས་པ་གང་དང་གང་ཆེན་པོ་ཡོད་པ་དེས་ང་རང་ལ་སྐྱོན་ཆེན་པོ་བྱས། དེའི་དབང་གིས་ངག་གི་སྤྱོད་ལམ་སྡུག་ཏུ་འགྲོ་བ། སེམས་ཀྱི་བསམ་བློ་གཏོང་སྟངས་ཡིན་ན་ཡང་སྡུག་ཏུ་འགྲོ་གི་ཡོད་སྟབས། ཉོན་མོངས་པ་གང་ཆེ་དེ་བརྟགས་ནས། ང་ལ་ཉོན་མོངས་པ་འདི་ག་དུས་ཡིན་ན་ཡང་ཡོང་གི་འདུགདེ་ཡང་ཉོན་མོངས་པ་གཅིགཡང་ན་ཉོན་མོངས་པ་གཉིས། ཉོན་མོངས་པ་གཉིས་ཀྱི་ནང་ནས་ཉོན་མོངས་པ་ཤུགས་ཆེ་ཤོས་དེ་གང་ཡིན་པ་དང༌། ཡང་ན་ཉོན་མོངས་པ་གསུམ་གྱི་ནང་ནས་ཉོན་མོངས་པ་ཤུགས་ཆེ་ཤོས་དེ་ག་རེ་ཡིན་པ་ངོས་བཟུང་དགོས།
དཔེར་ན་ང་རྒྱལ་ལྟ་བུ་ཞིག་ཡིན་ན་ཡང་། ང་ལ་ང་རྒྱལ་སྐྱེས་ཀྱི་འདུག་སྙམ་པ་དང༌། ཕྲག་དོག་ལྟ་བུ་ཞིག་ཡིན་ན་ཡང༌། ང་རང་ལ་ཕྲག་དོག་སྐྱེས་ཀྱི་འདུག་བསམ་པ་ལྟ་བུ་ཡག་པོ་བརྟགས་ཤིང་དཔྱད་ནས༌། དེ་ལ་ཡག་པོ་ཞིག་བལྟ༌། བལྟས་ནས་ང་རང་ལ་ཉོན་མོངས་པ་དེ་ཤུགས་ཆེན་པོ་ཡོད་པར་ངོས་ཟིན༌། དེ་ལྟར་ང་རང་ལ་ཉོན་མོངས་པ་དེ་ཤུགས་ཆེན་པོ་ཡོད་པ་ཡིན་ཚེ། ང་རང་གིས་ཉོན་མོངས་དེ་ལ་དྲན་ཤེས་བག་ཡོད་བསྟེན་དགོས། དེ་ལྟར་བསྟེན་པའི་སྐབས་སུ་ཐོག་མར་ང་རང་གིས་ཉམས་ལེན་ག་ཚོད་བྱས་ན་ཡང༌། ཉོན་མོངས་པ་ཤུགས་ཆེན་པོ་དེ་སྤང་དཀའ་བ་ཡོད། འོན་ཀྱང་དེ་སྤངས་པའི་ཕྱིར་དུ་ང་རང་གིས་ཆོས་ཉམས་ལེན་བྱེད་ཀྱི་ཡིན་བསམ་པ་དགོས། དཔེར་ན་རྡོ་རྗེ་སེམས་དཔའི་སྒོམ་བཟླས་ལྟ་བུ་ཞིག་ཡིན་ན་ཡང་། ང་རང་གིས་ཉོན་མོངས་པ་འདི་འདུལ་བའི་ཆེད་དུ༌། རྡོ་རྗེ་སེམས་པའི་སྒོམ་བཟླས་བྱེད་ཀྱི་ཡིན་བསམ་པ་དང༌། དེ་བཞིན་བློ་སྦྱོང་ལྟ་བུ་ཞིག་ཡིན་ན་ཡང༌། བློ་སྦྱོང་བྱེད་པ་ལ་དང་པོ་ང་རང་ལ་བློ་སྦྱང་བྱ་ཉོན་མོངས་པ་འདི་ཤུགས་ཆེན་པོ་ཡོད། དེ་སྦྱོང་བའི་ཆེད་དུ་བློ་སྦྱོང་གི་ཉམས་ལེན་བྱེད་ཀྱི་ཡིན་བསམ་ནས། དམིགས་བསལ་གྱིས་ཉོན་མོངས་དེའི་སྟེང་དུ་གཉེན་པོ་བསྟེན་དགོས།
གཞན་ཡང་བསོད་ནམས་ཀྱི་ཚོགས་བསགས་པའི་སྐབས་ལྟ་བུ་ཞིག་ཡིན་ན་ཡང༌། ང་རང་ལ་ཉོན་མོངས་པ་འདི་ཤུགས་ཆེན་པོ་ཡོད། དེ་སྦྱོང་བའི་ཕྱིར་དུ་ང་རང་གིས་བསོད་ནམས་ཀྱི་ཚོགས་འདི་གསག་པ་ཡིན་སྙམ་པ་དང༌། གཞན་ཡང་དཔེར་ན་ལུས་ཀྱི་ཕྱག་འཚལ་བ་འདྲ་པོ་ཞིག་ཡིན་ན། ལུས་ཀྱི་ཕྱག་འཚལ་བ་དེ་དམིགས་བསལ་གྱིས་ང་རང་ཉོན་མོངས་པ་འདི་འདུལ་བའི་ཆེད་དུ་ཡིན་བསམ་པ་ལྟ་བུ། སྤང་བྱ་དེའི་སྟེང་དུ་ཆོས་རྣམས་སྦྱར་ནས་ཉོན་མོངས་པ་དེ་སྤང་དགོས༌། ཉོན་མོངས་པ་དེ་སྡུག་པོ་ཡིན་བསམ་པ་དེ་འདྲ་བྱེད་དགོས་པ་ཡིན་ནོ། །
བརྒྱད་པ་སྒོ་གསུམ་གྱི་ལེགས་ཉེས་གང་ལའང་རེ་འབྲས་སྤངས་དགོས་པ་ནི།
དེ་ལྟར་དང་པོ་ངག་གི་སྐྱོན་བརྟགས། དེ་ནས་སེམས་ཀྱི་སྐྱོན་བརྟགས། དེའི་སྟེང་དུ་རྩ་བ་ཉོན་མོངས་པ་དེ་སྤང་ནས། ངག་གིས་གཞན་ལ་སྐད་ཆ་བཤད་པའི་སྐབས་སུ། ཧ་ཅང་ཡག་པོ། ཡན་ལག་ཉམས་པ་མི་བརྗོད་པར། ལག་ལེན་ཡག་པོ་བསྟར་ཐུབ་པ་ཞིག་དང༌། དེ་བཞིན་དུུ་བསམ་པའི་ཀུན་སློང་ཡིན་ན་ཡང༌། གཞན་གྱི་ཕྱོགས་ལ་མི་བསམ་པ་ཞིག་བྱུང་ན། ཡག་པོ་ཞེ་དྲག་རེད། དེ་ལྟར་བྱུང་ན་ཡང༌། སྐབས་སྐབས་ལ་སྐྱོན་གཅིག་འབྱུང་སྲིད་ཀྱི་རེད།
དེ་ཡང་དཔེར་མཚོན་ན། ང་རང་གི་སྐད་ཆ་སྙན་པོ་ཞིག་ཕར་བཤད་ཚེ། མི་དེ་ཡིས་ང་ལ་ཡག་པོ་ཞིག་བྱེད་ཀྱི་རེད་བསམ་པའི་རེ་བ་དང༌། དེ་བཞིན་མི་དེ་ལ་རོགས་པ་ཡག་པོ་ཞིག་བྱས་ན། དེ་ཡིས་ང་རང་ལ་ཚུར་རྔན་པ་དང་རོགས་རམ་འདྲ་པོ་ཡག་པོ་བྱེད་ཀྱི་རེད་བསམ་པ་དེ་འདྲ་འབྲས་བུ་ལ་རེ་བ་ཡོང་གི་རེད༌། སྤྱིར་བཏང་གི་དབང་དུ་བྱས་ན་དེ་འགྲིག་གི་རེད། ཡིན་ན་ཡང་ད་ལྟ་ང་རང་ཚོ་དམ་པའི་ཆོས་ཉམས་ལེན་བྱེད་དུས་དེ་ལྟར་མ་ཡིན་པར༌། དངོས་གནས་བསམ་པ་གཙང་མ་དང༌། སྦྱོར་བ་གཙང་མ་ཞིག་དགོས་ཀྱི་ཡོད།
དཔེར་ན་ངག་གི་སྒོ་ནས་སྐད་ཆ་བཟང་པོ་བཤད་པ་དེ་ཡང་། དངོས་གནས་ཕན་པའི་ཆེད་དུ་བཤད་པ་མ་གཏོགས། ང་རང་ལ་མི་དེས་ཡག་པོ་འདུག་ཟེར་འོང་སྙམ་པའི་རེ་བ་དང༌། ཡག་པོ་བྱེད་ཡོང་བའི་རེ་བ་ལྟ་བུ་འབྲས་བུའི་རེ་བ་ཡོད་ན་དེ་སྐྱོན་ཅན་ཞིག་ཆགས་ཀྱི་ཡོད༌། དེ་བཞིན་དུ་ཡང་ཕར་ལ་ཡག་པོ་བྱེད་པ་དེ༌། དངོས་གནས་ཕན་སེམས་ཀྱི་སྒོ་ནས་བྱེད་པ་མ་ཡིན་པར༌། ཚུར་ལན་ལྟ་བུ་ཞིག་ལ་རེ་བ་ཡོད་ན་དེ་སྐྱོན་ཅན་ཞིག་ཆགས་ཀྱི་ཡོད། རྒྱུ་མཚན་དེའི་ཕྱིར་ན།
ཞེས་གསུངས་པས་ང་རང་གིས་བློ་སྦྱོང་ཡག་པོ་ཞིག་བསྒོམ་ན། བསམ་པ་བཟང་པོ་བྱང་ཆུབ་ཀྱི་སེམས་ཡིན་པའི་ཕྱིར༌། ང་རང་ལ་མ་འོངས་པ་ན་རྣམ་སྨིན་གྱི་འབྲས་བུ་ཡག་པོ་ཡོང་གི་རེད་བསམ་པའམ ཡང་ན་མི་གཞན་དག་གིས་ང་རང་ལ་ཡག་པོ་བྱེད་ཀྱི་རེད། ཡང་ན་མི་གཞན་དག་གིས་ང་རང་ཡོན་ཏན་ཅན་ཞིག་ཏུ་མཐོང་བ་སོགས་རེ་བ་ཆེན་པོ་བརྒྱབས་པ་ལྟ་བུ་བྱས་ན། རང་གིས་ཡག་པོ་བྱས་པ་དེ་རྣམས་ཀྱང་རྩ་བ་སྐྱོན་ཅན་ཞིག་ཆགས་ཡོད་པས། དེ་ལྟ་བུ་འབྲས་བུའི་རེ་བ་ཅན་མ་ཡིན་པར། རྣམ་པར་དག་པ་ཞིག་བྱེད་དགོས་པ་ཡིན།
འབྲས་བུ་ལ་རེ་བ་དེ་ལ་ཡང་རྣམ་པ་གཉིས་ཡོད་པའི་དང་པོ་ནི། ཚེ་འདི་ལ་ང་རང་གིས་ཕ་རོལ་གྱི་མི་དེ་ལ་ཡག་པོ་ཞིག་བཟོས་ན་ལན་ཡང་ཡག་པོ་ཞིག་ཡོང་གི་རེད། ང་རང་ལ་བདེ་བ་ཡོང་གི་རེད༌། ང་རང་ལ་སྙན་གྲགས་ཡོང་གི་རེད། ང་རང་ལ་སྐྱིད་པོ་ཡོང་གི་རེད་བསམས་ནས་རེ་བ་བྱས་ན། སྤྱིར་ཕན་བཏགས་པ་དེ་ཡག་པོ་ཡིན་ན་ཡང༌། ལན་ལ་རེ་བ་ཡོད་ཚེ་དེ་ཙམ་གྱིས་བསམ་པ་རྣམ་པར་དག་པ་ཞིག་ལ་འགྲོ་གི་མེད། གཞན་དོན་མ་ཡིན་ཚེ་གཙོ་བོ་རང་དོན་དུ་འགྲོ་གི་རེད།
གཉིས་པ་ནི། དེ་ནས་ཡང་སྐབས་སྐབས་ལ་དངོས་གནས་ཕ་རོལ་པོ་དེ་ལ་ཕན་བཏགས་པའི་ཀུན་སློང་རྣམ་པར་དག་པ་མ་ཡིན་པ་ཞིག་ཡོད། དེ་ཡང་ང་རང་གིས་ཕན་བཏགས་པ་ལ་བརྟེན་ནས་གནས་སྐབས་ཚུར་རེ་བ་མེད་མོད། འོན་ཀྱང་སྐྱེ་བ་ཕྱི་མ་ལ། ང་རང་ལ་རྣམ་སྨིན་ཡག་པོ་དང༌། འབྲས་བུ་ཡག་པོ་ཞིག་ཡོང་བའི་རེ་བ་བྱས་ན། དེ་ཡང་སྤྱིར་བཤད་ན་ཡག་པོ་རེད༌། འཇིག་རྟེན་པའི་ཡང་དག་པའི་ལྟ་བ་ལྟ་བུ་ཞིག་རེད། ཡིན་ན་ཡང་དེའི་སྦུག་དེ་ན་ལྷག་བསམ་རྣམ་པར་དག་པ་ཁོ་ན་མ་ཡིན་པ་རང་དོན་ཡིད་བྱེད་ཅིག་ཡོད་རེད། རང་དོན་ཡིད་བྱེད་ཡོད་པ་དེས་ང་རང་གི་སྤྱོད་ལམ་བཟང་པོ་དང༌། བསམ་པ་བཟང་པོ་དེ་ལ་ཏོག་ཙམ་ལྷད་འགྲོ་གི་ཡོད། དེས་ན་ཡིན་གཅིག་མིན་གཅིག་དེ་ལྟ་བུའི་འབྲས་བུའི་རེ་བ་དེ་སྤང་དགོས་པར་འདུག དེ་ལྟར་རྩ་བ་མ་འོངས་པའི་ཀུན་སློང་གི་དབང་དུ་བྱས་ན་འབྲས་བུའི་རེ་བ་སྤང་དགོས་སོ། །
དགུ་པ་དགེ་རྩ་དུག་དང་འདྲེས་པའི་ཞེན་པ་སྤང་དགོས་པ་ནི།
ཞེས་གསུངས་ཡོད༌། དུག་ཅན་གྱི་ཟས་སྤངས་བ་དེ་དཔེ་གནང་བ་རེད། དཔེར་ན་ང་རང་ཚོས་ཟ་མ་ཟ་ན་སྤྱིར་ཡག་པོ་རེད༌། ཕན་གྱི་རེད། དེ་ཡག་པོ་ཡིན་ཡང་ཟ་མ་དེའི་ནང་དུ་དུག་ཡོད་ན། དེས་གནོད་པ་ཡོང་གི་རེད། རྒྱུ་མཚན་དེའི་ཕྱིར་ན་ང་རང་ཚོས་བདག་གཅེས་འཛིན་གྱི་སྒོ་ནས་སྤྱིར་བཏང་གི་དགེ་བ་བསགས། ལུས་ཀྱི་སྒོ་ནས་དགེ་བ་བསགས༌། ངག་གི་སྒོ་ནས་དགེ་བ་བསགས༌། ཡིད་ཀྱི་སྒོ་ནས་དགེ་བ་བསགས༌། ལོངས་སྤྱོད་ཀྱི་སྒོ་ནས་དགེ་བའི་རྩ་བ་བསགས་པ་ལ་སོགས་པ་དེ་ཚོ་ཧ་ཅང་ཡག་པོ་རེད། ཡིན་ན་ཡང་བདག་འཛིན་དེ་ཡོད་ན་འཁོར་བ་ལས་ཐར་བྱེད་ཀྱི་རྒྱུར་མི་འགྲོ་བར། འཁོར་བ་ལ་གནས་བྱེད་ཀྱི་རྒྱུ་རུ་འགྲོ་བས། དེའི་ཕྱིར་ན་ཅི་ཐུབ་གང་ཐུབ་ཀྱི་ས་བདག་འཛིན་དང་བདེན་འཛིན་དེ་སྤང་དགོས་ཀྱི་ཡོད༌། རྒྱུ་མཚན་དེའི་ཕྱིར་ན་ང་རང་ཚོས་ཆོ་ག་ཞིག་འདོན་ན༌། སྟོང་པ་ཉིད་དུ་གྱུར་ཞེས། དང་པོ་ཡིན་གཅིག་མིན་གཅིག་སྟོང་པ་ལ་སྦྱོང་དགོས་པ་དེ༌། བདག་འཛིན་དང་བདེན་འཛིན་གྱི་རྣམ་རྟོག་དེ་ཕར་སྤངས་ཐབས་ཀྱི་ཆེད་དང༌། དེ་ཞི་ཐབས་ཀྱི་ཕྱིར་དུ་སྦྱངས་ཀྱི་ཡོད་རེད། དེ་བཞིན་ཨོཾ་སྭབྷཱཝ་ཤུདྡྷཱཿསརྦ་དྷརྨཱཿསྭབྷཱཝ་ཤུདྡྷོ྅ཧཾ། ཞེས་པ་ལྟ་བུ༌། སྟོང་པ་ཉིད་ཀྱི་རང་བཞིན་ཡིན་པ་དང༌། རང་བཞིན་ཐམས་ཅད་མི་དམིགས་པ་ལ་སོགས་པའི་ངང་ནས་སྔགས་བཟླས་ཏེ་སྟོང་ཉིད་དུ་སྦྱང་གི་ཡོད། དེ་རྒྱུ་མཚན་གང་གི་ཆེད་དུ་ཡིན་ན་དུག་ཅན་གྱི་ཟས་སྤང་བའི་ཆེད་དུ་ཡིན།
སྤྱིར་བཏང་ང་རང་ཚོས་དགེ་བའི་རྩ་བ་བསགས་པ་དེ་ཟས་འདྲ་པོ་ཞིག་རེད། དེ་ལ་བདག་གཅེས་འཛིན་དང་མཉམ་དུ་ཡོད་པ་དེ་དུག་ཅན་གྱི་ཟས་འདྲ་པོ་ཞིག་ལ་འགྲོ་གི་ཡོད། དེའི་ཕྱིར་ན་ཆོས་ཐམས་ཅད་སྟོང་ཉིད་དང་བདག་མེད་པའི་རང་བཞིན་དུ་ཡིན་གཅིག་མིན་གཅིག་ཤེས་དགོས། དེ་ནི་དུས་རྒྱུན་དུ་ལུས་ངག་སེམས་ཀྱི་ཀུན་སློང་རྣམ་པར་དག་པ་བཟང་པོ་ལྷག་བསམ་ཡག་པོ་བསྟེན་པའི་ཐབས་རེད། དེ་ཡང་གཙང་མ་འབྲས་བུའི་རེ་བ་མེད་པ། བདག་འཛིན་གྱི་རྩ་བ་ཅན་མ་ཡིན་པ། དེ་འདྲ་གཙང་མ་ཞིག་བཟོ་ཐབས་ཀྱི་དོན་དུ་རེད།
བཅུ་པ་གཞུང་བཟང་པོ་འཁོན་འཛིན་སྤང་དགོས་པ་ནི།
ཞེས་གསུངས་ཡོད་རེད། དེ་ནི་འཁོན་འཛིན་དང༌། ཞེ་སྡང༌། གནོད་སེམས་དེ་ཚོ་སྤང་བར་བྱེད་པའི་ཐབས་ལ་གོ་གི་ཡོད། དེ་ཡང་གཞུང་བཟང་པོ་ཟེར་བ་ནི་དཔེ་བཞག་པ་ཞིག་རེད། མི་གཞུང་བཟང་པོ་ཟེར་བ་ནི་རང་ལ་དགའ་བའི་གྲོགས༌། རང་ལ་དགའ་བའི་གཉེན་ལ་སོགས་པ་དེ་ཚོ་དུས་རྒྱུན་དུ་དྲན་ནས་དེ་ལ་ཡག་པོ་ཞིག་དགོས། དེ་མ་བརྗེད་པ་བྱེད་དགོས༌། དེ་རྣམས་གནོད་པ་ལས་སྐྱོབ་དགོས༌། དེ་རྣམས་ལ་ཕན་བཏགས་དགོས་བསམ་པ་དུས་རྒྱུན་དུ་ཡོད་པ་དེ་ལ་གཞུང་བཟང་པོ་ཟེར་གྱི་ཡོད། མི་ལ་གཞུང་བཟང་པོ་བསྟེན་པར་བྱ་བ་དེ་ཡག་པོ་རེད༌།
ཡིན་ན་ཡང་སྐབས་འདི་ལ་གཞུང་བཟང་པོ་མ་བསྟེན། ཞེས་གཞུང་བཟང་པོ་སུ་ལ་མ་བསྟེན་གསུངས་པ་ཡིན་ན། འཁོན་འཛིན་དང་གནོད་སེམས་ལ་གཞུང་བཟང་པོ་མ་བསྟེན་ཞེས་གསུངས་པ་ཡིན། སྤྱིར་ང་རང་ཚོའི་གནོད་སེམས་དང༌། ཞེ་སྡང་ལ་རིགས་མི་འདྲ་བ་མང་པོ་ཡོད། ཞེ་སྡང་ཁ་ཤས་འཁོན་འཛིན༌།ཞེ་སྡང་ཁ་ཤས་འཚིག་པ། ཞེ་སྡང་ཁ་ཤས་གནོད་སེམས་ལ་སོགས་པ་རིགས་མི་འདྲ་བ་དུ་མ་ཡོད། དེའི་ནང་ནས་སྐབས་འདིར་འཁོན་འཛིན་ལ་ངོས་བཟུང་བ་ཡིན། འཁོན་འཛིན་ཞེས་པ་ནི། ང་རང་ལ་གནོད་པ་ཆུང་ངུ་ཞིག་ཡིན་ན་ཡང་རུང༌། ཆེན་པོ་ཞིག་བྱུང་ཡོད་ན་ཡང་རུང༌། དེ་ག་དུས་ཡིན་ན་ཡང་མ་བརྗེད་པ་བྱས་ནས། དེ་དང་དེའི་སྐབས་སུ་ང་ལ་ཁོ་རང་གིས་དེ་འདྲ་ཞིག་བྱས་སོང༌། འདི་འདྲ་ཞིག་ལབ་བྱུང༌། དེ་འདྲ་ཞིག་བསམ་སོང༌། བསམ་པ་ལྟ་བུའི་སྒོ་ནས་འཁོན་དུ་འཛིན་པའམ། ཡང་ན་ང་རང་གི་རྒྱུ་ནོར་ལོངས་སྤྱོད་འཕྲོག་སོང༌། བརྐུས་སོང༌། ང་རང་ལ་བརྡུངས་བྱུང༌། ང་རང་ལ་ཚིག་ངན་པ་ལབ་བྱུང་བསམ་པ་ལྟ་བུ་དང༌། དེ་བཞིན་ང་རང་གི་བསམ་པའི་དོན་འགྲུབ་པ་ལ་བར་ཆད་བྱས་སོང༌། བསམ་པ་དེ་འདྲ་བས་འཁོན་དུ་བཟུང་ནས་མ་བརྗེད་པ་བྱས་པ་དེ་ནི་གཞུང་བཟང་པོ་དང་འདྲ་བ་ཞིག་རེད། དངོས་གནས་གཞུང་བཟང་པོ་མ་བསྟེན་གསུངས་ཀྱི་ཡོད་པ་མ་རེད་དེ༌། གཞུང་བཟང་པོ་ཞེས་འཁོན་འཛིན་དེ་འདྲ་མ་བྱེད། ཅེས་གཙོ་བོ་འཁོན་འཛིན་དེ་སྤང་དགོས་པའི་རྒྱུ་མཚན་བསྟན་པ་རེད། དུས་རྒྱུན་དུ་འཁོན་འཛིན་ནི་རང་ལ་གནོད་པ་ཞིག་སྐྱེལ་བྱུང་ན་ང་རང་ལ་ག་རེ་བྱས་སོང་བ་དེ་ག་དུས་ཡིན་ན་ཡང་མ་བརྗེད་པར་སེམས་ལ་བཟུང་བ་ཡིན། དེ་ལྟ་བུའི་འཁོན་འཛིན་དེ་མ་བྱེད། འཁོན་འཛིན་དེ་མ་བསྟེན་ཞེས་གསུངས་པ་ཡིན་ནོ། །དེ་ནི་རང་གི་སེམས་ཀྱི་སྟེང་ནས་འཁོན་འཛིན་དེ་སྤོང་པའི་ཐབས་རེད།
བཅུ་གཅིག་པ་ཞེ་སྡང་གིས་ཚིག་རྩུབ་སྨྲ་བར་སྤང་དགོས་པ་ནི།
ཅེས་གསུངས་ཡོད། དེ་ཡང་ཞེ་སྡང་གཅིག་ནི་འཁོན་འཛིན་ཞེས་སེམས་ལ་འཛིན་སྡོད་པ་གཅིག་དང༌། ཞེ་སྡང་གཅིག་ནི་རང་གིས་ཞེ་སྡང་དེ་ལ་བརྟེན་ནས་མི་གཅིག་ལ་ཚིག་ངན་པ་སྨྲ་བར་འདོད་པ་དང༌། དེ་ལ་འཁྲུག་པ་བརྒྱབ་འདོད་ཡོད་པ༌། དེ་འདྲའི་རྣམ་རྟོག་ལ་འཚིག་པ་ཟེར༌། སྐབས་འདིར་ཤགས་ངན་མ་རྒོད་ཅེས་པ་ནི་རང་ལ་ཞེ་སྡང་སྐྱེས་པ་ལ་བརྟེན་ནས་མི་ལ་ཚིག་རྩུབ་ལབ་པ་དང༌། གང་གནོད་གནོད་ལབ་པ་དེ་འདྲ་མི་སྨྲ་བ་ཞིག་ལ་གསུངས་པ་ཡིན། དེ་བཞིན་དུ་ཚུར་དེ་འདྲ་ལབ་བྱུང་ན་ཡང་ཕར་ལ་དེ་འདྲ་པོ་མི་སྨྲ་བ། དངོས་དང་ལྐོག་ནས་གཞན་ལ་ཡོན་ཏན་བརྗོད་པ་ལ་བརྩོན་དགོས་པ་ཡིན། ཤགས་ངན་མ་རྒོད་ཟེར་དུས་སྐད་ཆ་སྡུག་ཅག་མ་བཤད༌།གསུངས་ཀྱི་ཡོད་རེད། ་གོང་དུ་བསྟན་པའི་དམ་ཚིག་ལྔ་པ། ཡན་ལག་ཉམས་པ་བརྗོད་མི་བྱ། །ཞེས་པ་ནི་ང་རང་གིས་ཞར་དང་ཞོར་ལ་ཚིག་ཧ་ཅང་སྡུག་ཅག་ཡིན་པ་ལབ་པ་འདྲ་པོ་དང༌། ཤགས་ངན་ནི་འཚིག་པ་སྟེ་ཞེ་སྡང་སྐྱེས་པའི་སྒོ་ནས་འཁྲུག་པ་བརྒྱབ་པའི་དོན་ལ་གོ་གི་ཡོད།
བཅུ་གཉིས་པ་སྐབས་འཚོལ་སྤང་དགོས་པ་ནི་
ཅེས་གསུངས་པ་རེད། འཕྲང་བསྒུག་ཅེས་པའི་འཕྲང་ནི། ལམ་ཁ་གུ་དོག་པོ་ཞིག་སྟེ་དེར་བསྒུགས་ནས་བསྡད་ན་མི་དེ་ལ་གནོད་པ་སྐྱེལ་ཐུབ་པ་ལྟ་བུ་སྟེ། དེ་དཔེ་བཞག་པ་རེད། དེ་ཡང་རང་གི་སེམས་ལ་ཞེ་སྡང་གཅིག་ཡོད་ན། ཞེ་སྡང་དེ་འཁོན་དུ་བཟུང་སྟེ་ང་བསྒུགས་ནས་བསྡད་པ་སྟེ། ད་ལྟ་ང་རང་གིས་གནོད་པ་བསྐྱལ་ཐུབ་ཀྱི་ཡོད་པ་མ་རེད། གང་ཡང་བྱེད་ཐུབ་ཀྱི་ཡོད་པ་མ་རེད། ག་ལེར་རྒྱུན་རིང་པོ་བསམ་བློ་གཏང་ན། ཉི་མ་གཅིག་ལ་གནོད་པ་བསྐྱལ་ཐུབ་པའི་དུས་སྐབས་ཤིག་ཡོང་གི་རེད། གནོད་པ་བསྐྱལ་ཐུབ་པའི་དུས་སྐབས་དེ་ལ། ངས་གནོད་པ་བསྐྱལ་ཐུབ་པ་ཞིག་བྱེད་ཀྱི་ཡིན་བསམ་པ་ལྟ་བུ་ཞིག་བྱུང་ན་དེ་འཕྲང་བསྒུགས་པ་རེད། དེ་ལྟ་བུ་ནི་ང་རང་ཚོའི་བློ་སྦྱོང་དང་མ་མཐུན་པ་དང༌། ཆོས་དང་མ་མཐུན་པ་བསམ་པ་བཟང་པོ་མ་ཡིན་པ། བསམ་པ་ངན་པ་ཡིན་པའི་ཕྱིར་ན། དེ་ལྟ་བུ་སྤངས་ཏེ་ཚུར་ལ་གནོད་པ་བྱས་པ་དེ་ལ་ཕར་ཕན་བཏགས་ཀྱི་ཡིན་བསམ་པ་ལྟ་བུ་ནི་འཕྲང་མ་བསྒུགས་པ་ཡིན་ནོ། །
བཅུ་གསུམ་པ་ཚིག་ངན་ཟུར་གྱིས་སྨྲ་བར་སྤང་བ་ནི།
ཅེས་གསུངས། གནད་ལ་དབབ་ཟེར་ན་དེ་ཚིག་ངན་པ་ལབ་པ། ཚིག་ངན་པ་ལབ་པ་དེ་ཡང་གནད་ལ་བཀར་བའི་ཚིག་ལབ་པ་ལ་གོ་གི་ཡོད། དེ་དང་ཤགས་ངན་གཉིས་ལ་ཁྱད་པར་གང་ཡོད་ཟེར་ན། ཤགས་ངན་ཟེར་ན་ཚིག་རྩུབ་པོ། ལམ་སང་ཁ་ཐུག་ལ་ལབ་པ་ཡིན། གནད་ལ་དབབ་ཟེར་བ་དེ་སྤྱིར་བཏང་ཚིག་འཇམ་པོ་ཡིན་པ་ལ། སེམས་ལ་གཏིང་ནས་གནོད་དགོས་པ་ཚིག་འཇམ་པོའི་སྒོ་ནས་སྐྱོན་བརྗོད་པ་དེ་འདྲ་ལ་གནད་ལ་དབབ་ཟེར་བ་ཡིན་པས། དེ་ལྟ་བུའི་སྐྱོན་མི་བརྗོད་པར་སྐབས་འདིར་གནད་ལ་མི་དབབ་ཅེས་གསུངས་པ་ཡིན། དེ་བཞིན་ལྐོག་ནས་གཞན་ལ་གནོད་པའི་ཀུན་སློང་གི་སྒོ་ནས་མཐུ་དང་ངན་སྔགས་ལ་སོགས་པ་བཟླ་བར་བྱེད་པ་ཡང་སྤང་དགོས་པ་ཡིན་ནོ། །
བཅུ་བཞི་པ་རང་སྐྱོན་གཞན་མགོར་གཡོག་པ་སྤང་བ་ནི།
ཞེས་གསུངས། དེ་ནི་དཔེ་བཞག་པ་རེད། དཔེ་དེ་ཡང་སྤྱིར་བཏང་གི་ཁོང་རྩོམ་པ་པོ་དེ་བོད་ལ་བྱོན་པ་ཡིན་པའི་ཕྱིར་ན། བོད་ཀྱི་དཔེ་ཞིག་དང༌། དུས་ཚོད་དེ་ལ་ཡོད་པའི་དཔེ་ཞིག་བཞག་གནང་བ་སྟེ། སྤྱིར་མཛོ་དང་གླང་གཉིས་ལས་མཛོ་དེ་རིན་ཐང་ཆེ་བ་ཡིན་ཞིང༌། གླང་ནི་གོང་ཁེ་པོ་ཡིན། དེའི་ཕྱིར་ན་རིན་ཐང་ཆེ་བའི་མཛོ་དེ་ལ་གཅེས་སྤྲས་ཆེན་པོ་བྱས། རྩ་ཆེན་པོ་ཡིན་པར་བསམ། གླང་དེ་ལ་དེ་ཙམ་གཅེས་སྤྲས་མེད་པ་བྱས་ནས། ཅ་ལག་ཅིག་སྐྱེལ་རྒྱུ་ཡོད་པ་དང༌། དེ་ཡང་ལྗིད་པོ་ཞིག་ཡོད་ཚེ་དེ་མཛོ་ལ་བཀལ་ན་མཛོ་དེ་སྡུག་པོ་ཆགས་འགྲོ་གི་རེད་བསམས་ནས། མཛོ་དེ་ལ་གཅེས་འཛིན་གྱིས་མཛོའི་དོ་པོ་དེ་གླང་ལ་བཀལ། དེ་སྐབས་གླང་དེ་སྡུག་པོ་མྱོང་ན་ཡང་མྱོང༌། ཁྱད་པར་ཞེ་དྲག་མི་འདུག་ཁོ་རང་གོང་ཆུང་ཆུང་རེད་བསམས་ནས། གཅེས་འཛིན་དེ་ཙམ་མེད་པ་བྱས་པ་ནི། མཛོ་ཁལ་གླང་ལ་འབྱོ་བ་ཞེས་མཛོ་ཡི་ཅ་ལག་དེ་གླང་ལ་ཕར་བཀལ་ནས་གླང་ལ་གཅེས་འཛིན་མ་བྱས། མཛོ་དེ་གོང་ཆེན་པོ་ཡིན་པས་དེ་སྡུག་པོ་མྱོང་ཉན་གྱི་མ་རེད་བསམས་ནས། དེ་ལ་གཅེས་འཛིན་བྱེད་ཀྱི་ཡོད་པ་དེ་ལྟ་བུ་ལ་དཔེ་བཞག་ནས་མཛོ་ལ་གཅེས་སྤྲས་བྱས་པ་དེ་རང་ལ་དཔེ་བཞག་གླང་ལ་གཅེས་སྤྲས་མི་བྱེད་པ་དེ་གཞན་ལ་དཔེ་བཞག་ནས། ང་རང་ལ་གྱོང་འདྲ་པོ་ཞིག་དང་མི་ཡིས་སྡུག་པོ་རེད་ལབ་ཡོང་གི་རེད། རང་གི་སྤྱོད་པ་སྡུག་པོ་ཞིག་བྱས་བཞག་པ་དེ་མི་ཡིས་ལབ་ཡོང་གི་རེད། དེ་མིས་ཤེས་འགྲོ་གི་རེད་སྙམ་སྟེ༌། དེ་གཞན་དག་རེད་ཟེར་ནས་སྐྱོན་དེ་རང་གིས་མ་ཁུར་བར། གཞན་གྱི་སྟེང་དུ་ཕར་གཡོག་ཐུབ་པའི་རེ་བ་བརྒྱབས་ནས་རང་གི་སྐྱོན་དེ་གཞན་ལ་གཡོག་པ་དང༌། དེ་བཞིན་རང་ལ་གནོད་པ་འབྱུང་བ་དེ་རང་ལ་གནོད་པ་མེད་པར་གཞན་ལ་གནོད་པ་དེ་ཡོང་བར་བྱེད་པ་དང༌། དེ་བཞིན་མི་ཁ་ངན་པ་ཞིག་ཡིན་ན། རང་གི་མ་ཁུར་བར་དེ་གཞན་ལ་ཕར་གཡོག་ཐུབ་པ་ཞིག་བྱས་ཏེ། དེ་འདྲའི་གཡོ་སྒྱུའི་བསམ་བློ་དེ་ལ༌། མཛོ་ཁལ་གླང་ལ་འབྱོ། ཞེས་ཟེར་བ་ཡིན། དེ་ལྟ་བུ་མི་བྱེད་པར་མཛོ་ཁལ་གླང་ལ་མི་འབྱོ་ཞེས་རང་གི་སྐྱོན་མི་གཞན་ལ་མི་གཡོག་པར་རང་གིས་ཁུར་ཐུབ་པ་བྱེད་དགོས་གསུངས་པ་ཡིན་ནོ། །
བཅོ་ལྔ་པ་འགྲན་སེམས་སྤང་བ་ནི།
ཅེས་མགྱོགས་ཀྱི་རྩེ་གཏོད་ཟེར་ན། དཔེར་ན་ང་རང་ཚོ་རྐང་གཱ་ཌི་བཞོན་ནས་རྒྱུགས་པའམ། ཡང་ན་རྐང་ཐང་ལ་རྒྱུགས། ཡང་ན་རྟ་བཞོན་ནས་རྒྱུགས་པ། དེ་འདྲ་བྱེད་དུས་མི་གཉིས་མཉམ་དུ་གཤིབ་ནས་རྒྱུགས་ཡོང་བའི་སྐབས༌། དེ་གཉིས་ཀྱི་བསམ་པར་ཡིན་གཅིག་མིན་གཅིག་ང་རང་སྔོན་ལ་སླེབས་ཐུབ་པ་ཞིགང་རང་ཧ་ཅང་མགྱོགས་པོ༌། ང་རང་ཨང་གི་དང་པོ་ཡོང་ཐབས་ཤིག་གི་བསམ་བློ་གཏོང་གི་ཡོད༌། དེ་བཞིན་དུ་ང་རང་ཚོས་ལས་ཀ་ག་རེ་བྱས་ན་ཡང་གཞན་དང་མཉམ་དུ་བྱེད་དུས་ང་རང་ཡག་པོ་ཡོང་བ་ཞིག་དང༌། རྙེད་པ་ལྟ་བུ་ཞིག་ཡིན་ན་ཡང་ང་རང་ལ་རྙེད་པ་མང་པོ་ཐོབ་པ༌། བཀུར་སྟི་ཡིན་ན་ཡང་བཀུར་སྟི་ཡག་པོ་ཐོབ་པ། སྙན་གྲགས་ཡིན་ན་ཡང་སྙན་གྲགས་ཡག་པོ་ཐོབ་པ། གཞན་དང་མ་འདྲ་བ་ང་རང་ཡག་པོ་ཞིག་ཨེ་ཡོང་བསམ་པའི་རེ་བ་ལྟ་བུ་དེ་སྤྱིར་ང་རང་ཚོར་དུས་རྒྱུན་དུ་ཡོད་མོད།
བློ་སྦྱོང་གི་སྐབས་དེ་འདྲའི་བསམ་བློ་དང་ལས་ཀ་དེ་ཕར་གཡུགས་ནས་ཁྱད་པར་མི་འདུག་བསམ་པ་ལྟ་བུ་སྟེ། ཡིན་གཅིག་མིན་གཅིག་ང་རང་སྔོན་ལ་སླེབས་ཐུབ་པ་དང༌། ང་རང་ཨང་གི་དང་པོར་འགྱུར་ཞིང་གཞན་ལས་ཁྱད་པར་དུ་འཕགས་པ་ཡོང་དགོས་པའི་བསམ་བློ་ཕར་གཡུག་དགོས། དེ་ལྟར་གཡུག་པ་ལ་མགྱོགས་ཀྱི་རྩེ་མི་གཏོད། ཅེས་གསུངས་པ་ཡིན༌། དེ་ལྟར་མཛོ་ཁལ་གླང་ལ་མི་འབྱོ། ཞེས་པ་དང༌། མགྱོགས་ཀྱི་རྩེ་མི་གཏོད་ཟེར་བ་དེ་བདག་གཅེས་འཛིན་ཤུགས་ཧ་ཅང་ཆེན་པོ་འགྲོ་བ་དེ་སྤང་བའི་ཐབས་ཡིན།
བཅུ་དྲུག་པ་གཞན་ཕན་རང་དོན་ཡིད་བྱེད་དང་འདེས་པ་སྤང་བ་ནི།
ཞེས་གསུངས་པ་རེད། གཏོ་ལོག་ཟེར་ན་ང་རང་གིས་གཞན་ལ་ཡག་པོ་བྱས་པའམ༌། གཞན་ལ་ཕན་བཏགས༌། ཡང་ན་ང་རང་ལ་གནོད་པ་ཞིག་བྱུང་ན་ཕམ་ཁ་ལེན། སྡག་པོ་དེ་ང་རང་གིས་ལེན་ན་དེ་ལ་བརྟེན་ནས་གནས་སྐབས་རང་ལ་སྙན་གྲགས་ཡོང་གི་རེད༌། ང་རང་ཧ་ཅང་ཡག་པོ་ཡོང་གི་རེད། མི་དེ་ཡག་པོ་འདུག་ཟེར་མཁན་ཞིག་ཡོང་གི་རེད་བསམ་པ་ལྟ་བུ་དང༌། མཐར་ཐུག་གི་དབང་དུ་བྱས་ན་ང་རང་གིས་མི་ལ་ཕན་བཏགས། མིའི་གནོད་པ་དང་དུ་བླངས༌། དེ་འདྲ་བྱས་ན་ང་རང་གི་ནད་དང་གདོན་ལ་སོགས་པ་ལ་ཡང་ཕན་གྱི་རེད་བསམ་པ་དང༌། ང་རང་བསོད་ནམས་འཕེལ་གྱི་རེད་བསམ་པ་ལྟ་བུའི་སྒོ་ནས་བསམ་པ་བཟང་པོ་དང་སྤྱོད་པ་བཟང་པོ་ཞིག་ལག་ལེན་ལ་བསྟར་བ་ཡིན། དེ་ནི་དཔེར་ན་ཚོང་ལྟ་བུ་ཞིག་ཏུ་གྱུར་ནས་མ་འོངས་པར་ང་རང་ལ་ཁེ་བཟང་ཡག་པོ་ཞིག་ཐོབ་ཀྱི་རེད་སྙམ་པ་ལྟ་བུ་བྱས་ན། སྤྱིར་བཏང་ཕར་བལྟས་ན་ཡག་པོ་ཞེ་དྲག་ཡོད་རེད། ཡིན་ན་ཡང་དེའི་སྟེང་ལ་རང་འདོད་ཡོད་པ་ཡིན་པས་དེ་འདྲ་བའི་གཏོ་ལོག་བྱེད་མི་ཉན་པ་ཡིན་ནོ། །
བཅུ་བདུན་པ་ཆོས་ཆོས་སུ་འགྲོ་བར་གདམས་པ་ནི།
ཅེས་པ་སྟེ། དཔེ་བཞག་ནས་ལྷ་དང་བདུད་ཅེས༌། ལྷ་ཟེར་བ་ཕན་བཏགས་མཁན་ཞིག་དང༌། བདུད་ཟེར་བ་གནོད་སྐྱེལ་མཁན་ཞིག་ལ་དཔེ་བཞག་པ་རེད། ལྷ་དེ་ཕན་བཏགས་མཁན་ཡིན་པ་ལ་དེས་ཕན་མ་བཏགས་པར་གནོད་པ་སྐྱེལ་མཁན་གྱི་བདུད་ཞིག་ཏུ་གྱུར་སོང་ན་ཡག་པོ་མེད། དེ་ལྟར་ང་རང་ཚོ་བློ་སྦྱོང་སྒོམ། བྱང་ཆུབ་ཀྱི་སེམས་སྒོམ། བློ་སྦྱོང་ལག་ལེན་བྱེད་དུས་ལྷ་ལྟ་བུ་ཞིག་རེད། ལྷ་བདུད་དུ་ཅི་ལྟར་བབས་འགྲོ་གི་ཡོད་ན། ངས་བློ་སྦྱོང་བསྒོམས་པ་ཡིན། ང་ཧ་ཅང་ཡག་པོ་ཡིན། ང་རྩ་ཆེན་པོ་ཡིན་སྙམ་ནས༌། ང་རྒྱལ་དང༌། རློམ་སེམས་སྐྱེས་པ་ལྟ་བུ་དང༌། དེ་ནས་དེའི་རྐྱེན་གྱིས་ང་བློ་སྦྱོང་སྒོམ་མཁན་དང༌། བྱང་ཆུབ་ཀྱི་སེམས་སྒོམ་མཁན་ཡིན་པས་གཞན་དང་མི་འདྲ་བསམས་ནས། གཞན་ལ་བརྙས་བཅོས་བྱས་པ་དང༌། རང་གི་རྒྱུད་གྱོང་པོ་ཞིག་ཏུ་གྱུར་སོང་བ་སྟེ། དེ་འདྲ་ཡང་སྐབས་སྐབས་ལ་ཡོང་སྲིད་ཀྱི་རེད། དེ་ལྟར་གྱུར་ན་དེ་ནི་ལྷ་བདུད་དུ་བབས་པ་རེད། དེས་ན་དེ་ལྟ་བུ་མ་ཡིན་པར། ང་རང་ཚོས་བློ་སྦྱོང་བསྒོམས་ནས་ཉོན་མོངས་པ་ཐུལ་བ། སེམས་ཅན་ལ་ལྷག་བསམ་རྣམ་པར་དག་པ། སེམས་ཅན་ལ་ཕན་བཏགས་པ་ལ་སོགས་པ་དེ་འདྲ་དགོས་ཀྱི་རེད་མ་གཏོགས། དེའི་རྐྱེན་གྱིས་ང་རང་གི་རྒྱུད་ཞེ་སྡང་ཆེ་རུ་སོང་བ་དང༌། ང་རྒྱལ་ཆེ་རུ་སོང་བ་ལྟ་བུ་བྱུང་ན་དེ་ནི་ལྷ་བདུད་དུ་བབས་པ་ཡིན་པས། དེ་ངེས་པར་སྤང་དགོས་སོ། །
བཅོ་བརྒྱད་པ་རང་སྐྱིད་པའི་ཐབས་སུ་གཞན་སྡུག་པར་འདོད་པ་སྤང་བ་ནི།
གཙོ་བོ་བསམ་པ་ངན་པ་སྤང་བའི་ཐབས་རེད༌། དེ་ཡང་བསམ་པ་ངན་པ༌། རང་བཞིན་གྱི་བསམ་པ་སྡུག་པོ༌། སྨོན་ལམ་སྡུག་པོ་སྟེ།
ཞེས་གསུངས་ཏེ། སྐྱིད་ཀྱི་ཡན་ལག་ཅེས་པ་ནི། ང་རང་སྐྱིད་པོ་ཡོང་རྒྱུའི་དོན་དུ་གཞན་ལ་སྡུག་པོ་ཞིག་བྱུང་ན་བསམ་པ་དེ་འདྲ་རེད། དེ་ཡང་རང་ལ་འགྲན་སྡུར་ལྟ་བུ་ཡོད་པ་དཔེར་ན། ཚོང་གི་འགྲན་སྡུར་དང༌། ལས་ཀའི་འགྲན་སྡུར། དེ་འདྲ་ཡོད་ཚེ་འགྲན་སྡུར་བྱེད་མཁན་གྱི་མི་དེ་ཤི་སོང་ན། ང་རང་ལ་འགྲན་སྡུར་ཡོང་གི་མ་རེད་སྙམ་པ་དང༌། དེ་བཞིན་ང་རང་ཚོང་ལམ་དུ་འགྲོ་བ། བྱ་བ་ལམ་དུ་འགྲོ་བ་ཡག་པོ་ཡོང་གི་རེད་བསམ་པ་ལྟ་བུ་ཞིག་དང༌།
ཡང་ན་ཕ་མ་ལ་སོགས་པ་ལྟ་བུ་ལ་དཔེར་མཚོན་ན། ང་རང་ལ་མ་འོངས་པ་ན་འཐོབ་རྒྱུའི་དངུལ་སོགས་ཀྱི་ཆེད་དུ་ཕ་མ་དེ་ཤི་སོང་ན་དངུལ་ཐོབ་ཀྱི་རེད་བསམ་པ་དེ་འདྲ་དང༌། ཡང་ང་རང་ལ་གནོད་པ་སྐྱེལ་མཁན་གྱི་དགྲ་ཞིག་ཡོད་པ་དེ་ཤི་སོང་ན་ང་རང་ལ་གནོད་པ་སྐྱེལ་མཁན་མེད་པ་ཆགས་ཀྱི་རེད་བསམ་པའམ། ང་རང་སྐྱིད་པོ་ཡོང་བའི་དོན་དུ་མི་དེ་ལ་སྡུག་པོ་བྱུང་ན་སྙམ་པའི་བསམ་བློ་ངན་པ་སྐྱེས། དངོས་གནས་ལག་ལེན་མ་བསྟར་ན་ཡང་རང་གི་སེམས་ཀྱི་སྟེང་དུ་དེ་ལྟ་བུའི་བསམ་པ་ངན་པ་ཡོད་ན། དེ་ནི་བསམ་པ་སྡུག་པོ། ལྷག་བསམ་མ་ཡིན་པ། བསམ་པ་ངན་པ་ཡིན་པའི་ཕྱིར་ན། དེ་ལྟ་བུ་ཡིན་གཅིག་མིན་གཅིག་སྤང་ཐུབ་པ་བྱས་ནས་སྐྱིད་ཀྱི་ཡན་ལག་ཏུ་སྡུག་མ་ཚོལ་བར་བྱ་དགོས། དེ་ལྟར་བཅོ་བརྒྱད་པོ་དེ་ནི་བློ་སྦྱོང་གི་དམ་ཚིག་བསྟན་པ་ཡིན་ནོ། །
རྣལ་འབྱོར་ཐམས་ཅད་གཅིག་གིས་བྱ། །
ལོག་གནོན་ཐམས་ཅད་གཅིག་གིས་བྱ། །
ཐོག་མཐའ་གཉིས་ལ་བྱ་བ་གཉིས། །
གཉིས་པོ་གང་བྱུང་བཟོད་པར་བྱ། །
གཉིས་པོ་སྲོག་དང་བསྡོས་ནས་བསྲུང༌། །
དཀའ་བ་གསུམ་ལ་བསླབ་པར་བྱ། །
རྒྱུ་ཡི་གཙོ་བོ་རྣམ་གསུམ་བླང༌། །
ཉམས་པ་མེད་པ་རྣམ་གསུམ་བསྒོམ། །
འབྲལ་མེད་གསུམ་དང་ལྡན་པར་བྱ། །
ཡུལ་ལ་ཕྱོགས་མེད་དག་ཏུ་སྦྱོང༌། །
ཁྱབ་དང་གཏིང་འབྱོངས་ཀུན་ལ་གཅེས། །
བཀོལ་བ་རྣམས་ལ་རྟག་ཏུ་བསྒོམ། །
རྐྱེན་གཞན་དག་ལ་ལྟོས་མི་བྱ། །
ད་རེས་གཙོ་བོ་ཉམས་སུ་བླང༌། །
གོ་ལོག་མི་བྱ།
རེས་འཇོག་མི་བྱ།
དོལ་ཆོད་དུ་སྦྱང༌།
རྟོག་དཔྱོད་གཉིས་ཀྱི་ས་ཐར་བར་བྱ། །
ཡུས་མ་བསྒོམ།
ཀོ་ལོང་མ་སྡོམ།
ཡུད་ཙམ་པར་མི་བྱ།
འོར་ཆེ་མ་འདོད།
བདུན་པ་བློ་སྦྱོང་གི་བསླབ་བྱ་བསྟན་པ་ལ་གཉིས། བསླབ་བྱའི་གོ་དོན་སྤྱིར་བསྟན་པ༌། བསླབ་བྱ་ཉེར་གཅིག་བྱེ་བྲག་ཏུ་བསྟན་པའོ། དང་པོ་བསླབ་བྱའི་གོ་དོན་སྤྱིར་བསྟན་པ་ནི།
དེ་ཡང་གོང་གི་དམ་ཚིག་བཅོ་བརྒྱད་པོ་དེ་རྣམས་ནི། ང་རང་ཚོས་བློ་སྦྱོང་ལ་བསླབ་པའི་སྐབས་སུ། ལུས་ངག་ཡིད་གསུམ་གྱི་སྤྱོད་པ་སྤང་བྱ་སྤངས་ཤིང་གལ་ཆེ་བ་དེ་ཚོ་ལ་དམ་བཅའ་བའི་དམ་ཚིག་ཡིན་ལ། བསླབ་བྱ་ཞེས་པ་ནི། དེ་ལྟ་བུ་དམ་བཅའ་བ་མ་ཡིན་ན་ཡང༌། ཅི་ཐུབ་གང་ཐུབ་ཅིག་གིས་དགེ་བའི་བྱ་བ་ལ་བརྩོན་པ་དང༌། མི་དགེ་བའི་བྱ་བ་སྤངས་པ། སེམས་ཀྱི་བསམ་བློ་གཏོང་སྟངས་ཡག་པོ་ལ་བསླབས་པ། དེ་འདྲ་ལ་བློ་སྦྱོང་གི་བསླབ་བྱ་ཟེར་གྱི་ཡོད་རེད།
གཉིས་པ་བསླབ་བྱ་ཉེར་གཅིག་བྱེ་བྲག་ཏུ་བསྟན་པ་ལས། དང་པོ་སྤྱོད་ལམ་རྣམ་བཞི་སོགས་གང་གི་སྐབས་སུའང་གཞན་ཕན་ཉག་གཅིག་དགོས་པ་ནི།
ཞེས་སྤྱིར་རྣལ་འབྱོར་ཟེར་བ་ཉམས་ལེན་གྱི་དོན་ཏེ། དོན་རྣལ་མ་ལ་སེམས་འབྱོར་བ་ཞེས༌། རང་གིས་དངོས་གནས་དགོས་པའི་གནས་ལ་སེམས་མཉམ་པར་བཞག་ཐུབ་པ་དེ་རྣལ་འབྱོར་ཡིན། གཅིག་གིས་བྱ་ཞེས་པ་ང་རང་ཚོ་དུས་རྒྱུན་དུ་སྤྱོད་ལམ་གྱི་སྐབས་ཏེ། ཐུན་མཚམས་ཀྱི་སྤྱོད་ལམ། ཟས་ཟ་བའི་སྐབས། གོས་གྱོན་པའི་སྐབས། ཉལ་བའི་སྐབས། འགྲོ་བའི་སྐབས། འདུག་པའི་སྐབས་ལ་སོགས་པ་ལ་དངོས་གནས་ང་རང་གིས་སེམས་ཅན་གཞན་ལ་ཕན་ཐོགས་པ་ཞིག་བྱེད་དགོས་ཀྱི་རེད་བསམ་པའི་བསམ་པ་དང་མི་འབྲལ་བ། བྱང་ཆུབ་ཀྱི་སེམས་དང་མི་འབྲལ་བ། སེམས་ཅན་ལ་ཕན་སེམས་ཤིག་དང་མ་འབྲལ་བ་ཞིག་གལ་ཆེན་པོ་ཡིན་པར་བསྟན་ནོ། །
གཉིས་པ་བར་ཆད་ལམ་དུ་འཁྱེར་བའི་གཏོང་ལེན་གྱི་དམིགས་པ་ནི།
ཞེས་ལོག་གནོན་ཟེར་བ་དེ། ང་རང་ཚོས་བློ་སྦྱོང་སྒོམ་པའི་ཚེ་སྐབས་སྐབས་ལ་མི་འདོད་པ་ཐོག་ཏུ་བབ་པ། སྐབས་སྐབས་ལ་བློ་སྦྱོང་བསྒོམས་ནས་ན་ཚ་དང་རྐྱེན་ངན་ལ་སོགས་བྱུང་ན་ཅི་ལྟར་བྱེད་དགོས་ཀྱི་རེད། ཡང་མི་ཁ་ངན་པ་དང༌། གཞན་གྱིས་སྐུར་བ་འདེབས་པ་དེ་འདྲ་བྱུང་ན་ཅི་ལྟར་བྱེད་དགོས་ཀྱི་རེད། དགྲ་དང་ཁ་མཆུ་ལ་སོགས་པ་མི་འདོད་པ་བྱུང་ན་ཅི་ལྟར་བྱེད་དགོས་ཀྱི་རེད༌། ཡང་སྐབས་སྐབས་ལ་ཉོན་མོངས་པ་ཤུགས་ཆེ་རུ་སོང་བ་ལྟ་བུ་དང༌། སྐབས་སྐབས་ལ་ཡང་བློ་སྦྱོང་ཡང་སྒོམ་མི་འདོད་པ། སྒོམ་པ་ལ་མི་སྤྲོ་བ༌། སེམས་མི་དགའ་བ་དེ་འདྲ་ཡོང་སྲིད་ཀྱི་རེད། དེའི་སྐབས་སུ་གཉེན་པོ་ཅི་འདྲ་བསྟེན་དགོས། དེ་སྐབས་དཔེར་ན་ན་ཚ་བྱུང་ན་གང་འདྲ་བྱེད་དགོས། མི་ཁ་བྱུང་ན་གང་འདྲ་བྱེད་དགོས༌། དེ་ནས་ཉོན་མོངས་པ་ཆེ་རུ་སོང་ན་གང་འདྲ་བྱེད་དགོས། སྒོམ་མི་འདོད་པ་བྱུང་ན་གང་འདྲ་བྱེད་དགོས་ཟེར་ན། དེའི་སྐབས་སུ་རང་ལ་སྡུག་བསྔལ་བྱུང་བ་དང༌། རང་ལ་མི་འདོད་པ་གང་ཞིག་བྱུང་ནའང༌། རང་གིས་ཞིབ་ཏུ་བརྟགས་ནས་སེམས་ཅན་གཞན་ཐམས་ཅད་ལ་ཡང་དེ་ལྟ་བུ་ཡོང་གི་ཡོད། དེ་ཐམས་ཅད་ལ་སྙིང་རྗེ་བསམ་པ་དང༌། དེ་ལྟ་བུའི་སེམས་ཅན་སྡུག་བསྔལ་ཅན་རྣམས་ཀྱི་སྡུག་བསྔལ་ཐམས་ཅད་ང་རང་ལ་ད་ལྟ་མི་འདོད་པ་ཐོག་ཏུ་བབ་པ་དེའི་སྟེང་དུ་བབས་པར་ཤོག་སྙམ་ནས༌། རང་གིས་བློ་སྦྱོང་གི་ཉམས་ལེན་དེས་བར་ཆད་དེ་ལམ་དུ་འཁྱེར་ཐུབ་པ་ཞིག་དགོས། དེ་ལ་ལོག་གནོན་ཐམས་ཅད་གཅིག་གིས་བྱ་ཞེས་གསུངས་པ་ཡིན་ནོ། །
གསུམ་པ་ཉིན་མཚན་ཕྲུགས་གཅིག་གི་ཉམས་ལེན་ནི།
ཞེས་གསུངས་ཡོད། དེ་ལ་ཐོག་མ་ལ་བྱ་བ་གཅིག་དང༌། ཐ་མ་ལ་བྱ་བ་གཅིག་སྟེ་གཉིས་ཡོད་པ་ལས། དང་པོ་དེ་ཡང་ཐོག་མ་སྔ་དྲོ་ཡར་ལངས་པའི་ཚེ་ན། རང་གིས་བསམ་བློ་བཏང་སྟེ་ཤིན་ཏུ་གལ་ཆེ་བ་ནི་ཀུན་རྫོབ་དང་དོན་དམ་པའི་བྱང་ཆུབ་སེམས་གཉིས་ཀྱི་ཉམས་ལེན་རེད། ཀུན་རྫོབ་དང་དོན་དམ་པའི་བྱང་ཆུབ་ཀྱི་སེམས་གཉིས་པོ་དེ། དེ་རིང་གི་སྐབས་སུ་མ་ཉམས་པ་ཞིག་དང་མ་བྲལ་བ་ཡག་པོ་ཞིག་བྱེད་ཀྱི་ཡིན་སྙམ་པའི་འཕེན་པ་ཤུགས་དྲག་པོ་ཞིག་གཏོང་དགོས་ཀྱི་རེད། དེ་བཞིན་དུ་འཕེན་པ་དེ་བཏང་ནས་ཉིན་མོ་ཡང་དེ་ལྟར་དུ་དྲན་ཐུབ་པ་དང༌། བསམ་བློ་གཏོང་ཐུབ་པ་དེ་ཐོག་མའི་བྱ་བ་ཡིན། གཉིས་པ་མཐའ་མའི་བྱ་བ་ནི༌། དོ་ནུབ་མར་ཉལ་བའི་ཚེ། དེ་རིང་གི་སྐབས་སུ་ངས་བྱང་ཆུབ་ཀྱི་སེམས་རྣམ་པ་གཉིས་དང་མ་བྲལ་བ་ཞིག་བྱེད་ཀྱི་ཡིན་བསམ་པའི་སྔ་དྲོའི་འཕེན་པ་བཏང་ཡོད་པ་དེ་ལྟར་དུ་བྱུང་འདུག་གམ། ཡང་ན་བྱང་ཆུབ་ཀྱི་སེམས་དང་འགལ་འདུག་གང་འདྲ་བྱུང་འདུག་ཡག་པོ་བལྟས༌། ནོར་འདུག་ན་ང་རང་ནོར་བ་རེད་བསམ་པ་དང༌། ད་ནས་བཟུང་སྟེ་དེ་ལྟ་བུ་དང་མ་འགལ་བ་ཞིག་བྱེད་ཀྱི་ཡིན་བསམ་པ་ནི། རང་དོན་དུ་བྱེད་པ་དང༌། དེ་ནས་གཞན་ལ་ཡང་དེ་ལྟ་བུ་ཞིག་ཡོང་ཐུབ་པར་ཤོག་སྙམ་པའི་སྨོན་ལམ་བཏབ་ནས་གནས་པ་ནི། ཐ་མའི་བྱ་བ་སྟེ་དེ་གཉིས་ནི་ཐོག་མཐའ་གཉིས་ལ་བྱ་བ་གཉིས་ཡིན་ནོ། །
བཞི་པ་བདེ་སྡུག་གང་བྱུང་ནའང་བཟོད་པའི་ཚུལ་བསྟན་པ་ནི།
ཞེས་གསུངས་ཡོད། གཉིས་པོ་ཞེས་པ་ནི་ང་རང་ཚོ་ལ་བདེ་བ་དང༌། སྡུག་བསྔལ་རྣམ་པ་གཉིས་ཡོད་པ་དེ་ལ་ཟེར་བ་ཡིན། དུས་རྒྱུན་དུ་ཉམས་ལེན་མེད་པའི་སྐབས་སྡུག་བསྔལ་བྱུང་ན། སྡུག་བསྔལ་དེ་མ་བཟོད་པར་སྡུག་བསྔལ་གྱིས་མནར་ནས། སེམས་སྡུག་བསྔལ་དེ་མྱོང་མི་ཐུབ་པར་དཀའ་ངལ་ཡོང་གི་ཡོད། དེ་བཞིན་དུ་ཡང་བདེ་བ་བྱུང་ན། བདེ་བ་དེ་ལ་སེམས་གཡེངས་ནས། རང་གི་སེམས་ལ་བདེ་བའི་རྐྱེན་གྱིས་ཉོན་མོངས་པ་འཕེལ་བ་དང༌། དེའི་རྐྱེན་གྱིས་གཞན་ལ་ཕན་བཏགས་པའི་བསམ་པ་དང་བྲལ་བ་ལ་སོགས་པ་ཡོང་གི་ཡོད། ང་རང་ཚོས་བློ་སྦྱོང་ལ་བརྩོན་པའི་སྐབས་སུ་དེ་ལྟ་བུ་མ་ཡིན་པར་སྡུག་བསྔལ་བྱུང་ན་ཡང་བཟོད་དགོས་ལ། བདེ་བ་བྱུང་ན་ཡང་བཟོད་དགོས།
སྡུག་བསྔལ་བྱུང་ན་བཟོད་པའི་ཚུལ་ཇི་ལྟ་བུ་བྱ་ཞེ་ན། སྤྱིར་ང་རང་གིས་སྡུག་བསྔལ་མྱོང་གི་ཡོད་ལ། དེ་བཞིན་དུ་སེམས་ཅན་གཞན་ཐམས་ཅད་ཀྱིས་ཀྱང་སྡུག་བསྔལ་མྱོང་གི་ཡོད་རེད། དེ་ཚོའི་རྒྱུ་སྡིག་པ་མི་དགེ་བ་ཡིན་པས་བདག་གི་སྡུག་བསྔལ་མྱོང་བ་འདི་ནི་རང་གཞན་སེམས་ཅན་ཐམས་ཅད་ཀྱི་སྡིག་པ་དང་སྒྲིབ་པ་སྦྱོང་བའི་ཆེད་དུ་ཡིན་བསམ་པའི་སྒོ་ནས་རང་གཞན་སེམས་ཅན་ཐམས་ཅད་ཀྱི་སྡིག་སྒྲིབ་སྦྱོང་ཐུབ་པར་ཤོག་བསམ་པའི་སྨོན་ལམ་བརྒྱབ་དགོས། དེ་ནི་སྡུག་བསྔལ་ལ་བཟོད་པ་སྒོམ་པ་ཡིན།
བདེ་བ་ལ་བཟོད་པའི་ཚུལ་ནི། ཡང་སྐབས་སྐབས་ལ་འཁོར་ཡོད་པ། ལོངས་སྤྱོད་ཡོད་པ། ཕུན་སུམ་ཚོགས་པའི་བདེ་སྐྱིད་ཡོད་པ་ཡོང་གི་རེད། དེའི་སྐབས་སུ་ཡང་བག་མེད་པའི་དབང་དུ་མ་བཏང་བ་དང༌། བཏང་སྙོམས་ཀྱི་དབང་དུ་མ་བཏང་བར། རང་ལ་ཕན་པ༌། གཞན་ལ་ཕན་པ། རང་གཞན་གཉིས་ཀ་ལའང་ཕན་པ་ཆེ་བ་ཞིག་དང༌། དྲན་ཤེས་དང་བག་ཡོད་པ་བྱས་ནས་ལོངས་སྤྱོད་པ་དེ་བདེ་བ་ལ་བཟོད་པ་རེད། དེ་ལྟ་བུའི་བདེ་སྡུག་གཉིས་པོ་གང་ཡིན་ན་ཡང་དེའི་དབང་དུ་མ་ཤོར་བ། སེམས་ཀྱི་སྟེང་ནས་བཟོད་ཐུབ་པ་ཞིག་བྱེད་དགོས་ཤིང༌། དེ་བཞིན་དུ་ཉམས་སུ་བླང་བར་བྱའོ་ཞེས་གསུངས་པ་ཡིན།
ལྔ་པ་བླང་དོར་གཉིས་གལ་ཆེར་འཛིན་པ་ནི།
ཞེས་གསུངས་ཡོད༌། དེ་ལ་ཤིན་ཏུ་གལ་ཆེ་བ་དཔེར་ན། ང་རང་ཚོ་འཇིག་རྟེན་གྱི་ཁམས་ལ་ལས་ཀ་གཅིག་དང་སྲོག་གཉིས་པོ་དེ་སུ་གདམ་གྱི་རེད་ཟེར་ན། སྲོག་དེ་གལ་ཆེ་བ་བྱེད་ཀྱི་རེད༌། ཡིན་ན་ཡང་ད་ལྟ་ང་རང་ཚོ་ལ་བྱ་བ་གཉིས་ཡོད། བྱ་བ་གཉིས་པོ་དེ་སྲོག་ལ་ཐུག་ན་ཡང་མ་བཏང་བ་ཞིག་གལ་ཆེ་བ་རེད། ཤིན་ཏུ་གལ་ཆེ་བ་གཉིས་པོ་དེ་གང་ཡིན་ཞེ་ན།
དང་པོ་སྤྱིར་ཆོས་ཀྱི་བླང་དོར་སྡིག་པ་སྤང་བྱ་དང༌། དགེ་བ་ཉམས་སུ་བླང་བྱ་དེ་ལྟ་བུའི་བླང་དོར་གཉིས་ལ་གལ་ཆེན་པོ་བྱས་ནས་ཉམས་སུ་ལེན་པར་བྱ་བ་གཅིག་དང༌།
གཉིས་པ་ནི་དམིགས་བསལ་བློ་སྦྱོང་གི་བསླབ་བྱ་དེ་ཧ་ཅང་གལ་ཆེན་པོ་བྱས་ནས་བསྲུང་དགོས་པས་ཅི་བྱེད་རང་དོན་གྱི་འཁྲི་བ་མ་ཞུགས་པར་གཞན་ཕན་གྱི་བསམ་པ་མ་ཉམས་པར་བྱ་བ་གཉིས་ཡིན་ནོ། །
དྲུག་པ་དཀའ་བ་གསུམ་ལ་འབད་པའི་ཚུལ་ནི།
ཞེས་པའི་དཀའ་བ་གསུམ་དེ་གང་ཡིན་ཞེ་ན། དེ་ནི་ཉོན་མོངས་པ་རེད། ཉོན་མོངས་པ་དེ་དང་པོ་ངོ་ཤེས་པར་དཀའ་སྟེ། ཉོན་མོངས་པ་དེ་ང་རང་ལ་སྐྱེས་ན་ཡང་དེ་ཉོན་མོངས་པ་ཡིན་པ་ངོ་ཤེས་ཀྱི་མ་རེད། དེས་ན་ཉོན་མོངས་པ་ངོ་ཤེས་པར་དཀའ་བ་ཡིན། གལ་ཏེ་ཉོན་མོངས་པ་དེ་ངོ་ཤེས་ཀྱང་བར་དུ་བཟློག་པར་དཀའ་བ་སྟེ། དེ་བཀག་ཐུབ་ཀྱི་ཡོད་མ་རེད། དེ་ནས་དཀའ་བ་གསུམ་པ་ནི། ཉོན་མོངས་པ་དེ་སྐབས་སྐབས་ལ་བཀག་ཐུབ་ཙམ་བྱུང་ན་ཡང་རྩ་བ་ནས་རྒྱུན་གཅོད་རྒྱུར་དཀའ་ལས་ཡོད། དེ་ལྟ་བུའི་ཕྱིར་ན་ཉོན་མོངས་པ་དེ་ལ་དཀའ་བ་རྣམ་པ་གསུམ་ཡོད།
དཀའ་བ་རྣམ་པ་གསུམ་དེ་ལ་རང་གིས་རིམ་གྱིས་བསླབས་ནས་དང་པོ་ངོ་ཤེས་། པར་དཀའ་བ། ཉོན་མོངས་པ་ག་དུས་སྐྱེས་ན་ཡང་ཉོན་མོངས་པ་ཡིན་པར་ངོས་ཟིན་པ་ཞིག་བྱེད་དགོས་པས་དཀའ་བ་དང་པོ་ལ་བསླབ། དཀའ་བ་གཉིས་པ་བར་དུ་བཟློག་དཀའ་བ་ཡིན་མོད། འོན་ཀྱང་དེ་ལ་གཉེན་པོ་བསྟེན་ནས། གང་ཐུབ་ཅི་ཐུབ་ཀྱི་ས་བཟློག་པ་ལ་བརྩོན་པ་དཀའ་བ་གཉིས་པ་ལ་བསླབ་དགོས། དཀའ་བ་མཐའ་མ་རྒྱུན་གཅོད་རྒྱུར་དཀའ་བ་ཡོད། ཡིན་ན་ཡང་ལྟ་བ་རྟོགས་པ་དང་དོན་དམ་བྱང་ཆུབ་ཀྱི་སེམས་སྒོམ་པ་ལ་བརྟེན་ནས། མཐར་ཉོན་མོངས་པ་རྒྱུན་གཅོད་ཐུབ་པ་ཞིག་ངེས་པར་དུ་བྱེད་ཀྱི་ཡིན་སྙམ་པའི་སེམས་ཤུགས་བསྐྱེད་པ་སྟེ་དེ་ལྟ་བུའི་དཀའ་བ་གསུམ་ལ་བསླབ་དགོས་སོ། །
བདུན་པ་བློ་སྦྱོང་གི་ཉམས་ལེན་གནང་མཁན་ལ་རྒྱུ་གསུམ་ཚང་དགོས་པ་ནི།
ཞེས་གསུངས་ཡོད། དེ་ཡང་ང་རང་ཚོས་ཆོས་ཡང་དག་པ་ཞིག་ཉམས་ལེན་བྱེད་ཐུབ་པའི་རྒྱུ་དང༌། བློ་སྦྱོང་གི་ཉམས་ལེན་ཡང་དག་པ་བྱེད་ཐུབ་པའི་རྒྱུ་ནི་རྣམ་པ་གསུམ་ཡོད།
དེ་ལས་དང་པོ་དགེ་བའི་བཤེས་གཉེན་ཡག་པོ་ཞིག་ཡོད་ན། དེ་ལ་བརྟེན་ནས་ང་རང་ཆོས་ཀྱི་སྒོ་ལ་ཞུགས་མ་ཐུབ་པ་ལ་ཞུགས་ཐུབ་པ། ཉམས་ལེན་བྱེད་མ་ཐུབ་པ་ལ་ཐུབ་པ། སྤང་བྱ་སྤངས་མ་ཐུབ་པ་ལ་ཐུབ་པ་ལ་སོགས་པ་ཡོང་གི་ཡོད་རེད། དེས་ན་རང་གིས་དགེ་བའི་བཤེས་གཉེན་ཡག་པོ་ཞིག་བསྟེན་ཐུབ་པར་བྱེད་པ་གཅིག་དང༌།
དེ་ནས་རྒྱུ་གཉིས་པ་དགེ་བའི་བཤེས་གཉེན་དེ་བསྟེན་པ་ཙམ་མ་ཡིན་པར། ཆོས་ཚུལ་བཞིན་ཉམས་ལེན་ཡག་པོ་བྱེད་ཐུབ་པ། ཆོས་ལ་དད་པ་དང་མོས་པ་ཡོད་དགོས། རྒྱུ་གསུམ་པ་ཆོས་ཉམས་སུ་ལེན་པ་དེའི་མཐུན་རྐྱེན་ཚང་ལ། འགལ་རྐྱེན་མེད་པ་ཞིག་སྟེ། གསུམ་དེ་དགོས་ཀྱི་ཡོད་རེད། དེས་ན་ང་རང་ལ་དེ་གསུམ་འཛོམས་ན་སེམས་ལ་དགའ་བ་བསྒོམ། གཞན་ལ་ཡང་དེ་ལྟ་བུ་ཚང་བའི་སྨོན་ལམ་བརྒྱབ། དེ་ཡང་ཁ་ཤས་ལ་དེ་ལྟ་བུའི་མཐུན་རྐྱེན་གསུམ་དེ་མ་ཚང་བ་ལ་སྙིང་རྗེ་བསྒོམ་པ་སྟེ། དེ་འདྲ་བྱས་ནས་རྒྱུའི་གཙོ་བོ་རྣམ་པ་གསུམ་ཉམས་སུ་བླང་བར་བྱ་དགོས་སོ། །
བརྒྱད་པ་ཉམས་པ་མེད་པ་གསུམ་ལ་བསླབ་པའི་ཚུལ་ནི།
ཞེས་དེ་ལ་སྤྱིར་ཉམས་པ་མེད་པ་ཞིག་དགོས་ཀྱི་ཡོད། དེ་ཡང་གཙོ་བོ་གོང་དུ་བཤད་པ་ལྟར་དུ་ཆོས་སྒྲུབ་པའི་མཐུན་རྐྱེན་ནི། དགེ་བའི་བཤེས་གཉེན་ཡིན་པས་དགེ་བའི་བཤེས་གཉེན་བསྟེན་དགོས། དགེ་བའི་བཤེས་གཉེན་ཡོད་ན་ཡང༌། རང་ལ་མོས་གུས་མེད་ན་དགེ་བའི་བཤེས་གཉེན་བསྟེན་པའི་འབྲས་བུ་ཡོང་གི་མ་རེད། དེའི་ཕྱིར་ན་དང་པོ་མོས་གུས་མ་ཉམས་པ་གཅིག་དང༌། དེ་བཞིན་དུ་དགེ་བའི་བཤེས་གཉེན་གྱི་དྲུང་ནས་ཆོས་ཞུ། ཆོས་ཉམས་སུ་ལེན་པའི་སྐབས་བློ་སྦྱོང་ནི། ཐེག་པ་ཆེན་པོའི་ཆོས་ཀྱི་སྙིང་པོ་ལྟ་བུ་ཞིག་ཡིན་པས། བློ་སྦྱོང་སྒོམ་དུས་དེ་ལ་སྤྲོ་བ་ཉམས་པ་མེད་པ་སྟེ། སེམས་ལ་དགའ་བ་དང༌། སྤྲོ་བ་ཆེན་པོ་ཞིག་ཡོད་ན་རང་བཞིན་གྱིས་འཇུག་ཐུབ་པ་ཞིག་ཡོང་གི་ཡོད་ལ། དགའ་བ་དང་སྤྲོ་བ་ཞིག་མེད་ན། བློ་སྦྱོང་བསྒོམ་པའི་ཚུལ་བྱས་ན་ཡང་ཞེ་དྲག་ཕན་ཐོགས་ཀྱི་ཡོད་པ་མ་རེད། དེས་ན་སྤྲོ་བ་མ་ཉམས་པ་ཞིག་དང༌། དེ་བཞིན་དུ་བློ་སྦྱོང་གི་བསླབ་བྱ་དང༌། སྡོམ་པ་གསུམ་གྱི་བསླབ་བྱ་རྣམས་མ་ཉམས་པ་སྟེ། དེ་ལྟར་མ་ཉམས་པ་གསུམ་ལ་བསླབ་དགོས་པ་ཡིན་ནོ། །
དགུ་པ་སྒོ་གསུམ་དག་རྩ་དང་མི་འབྲལ་བར་བྱེད་དགོས་པ་ནི།
ཞེས་གསུངས་ཡོད། འབྲལ་བ་མེད་པ་གསུམ་ནི། རང་གི་ལུས་ཀྱི་སྒོ་ནས་མི་དགེ་བ་སྤངས་ཤིང་དགེ་བ་སྒྲུབ་པ། ངག་གི་སྒོ་ནས་མི་དགེ་བ་སྤངས་ཤིང་དགེ་བ་སྒྲུབ་པ། ཡིད་ཀྱི་སྒོ་ནས་མི་དགེ་བ་སྤངས་ཤིང་དགེ་བ་སྒྲུབ་པ་སྟེ། དེ་ལ་དུས་རྒྱུན་དུ་འབྲལ་བ་མེད་པ་བྱེད་དགོས་སོ། །
བཅུ་པ་གང་ཟག་དང་དུས་ལ་བལྟོས་པ་མེད་པར་ཉམས་ལེན་བྱེད་དགོས་ཚུལ་ནི།
ཞེས་པ་དེས་བློ་སྦྱོང་ང་ཉམས་སུ་བླངས་ནས། རང་གིས་གཞན་ལ་ཕན་པ་བསྒྲུབ་པའི་སྐབས་ལ་ཡང་ཕྱོགས་རིས་མེད་པར་ཐམས་ཅད་ལ་མཉམ་པ་ཞིག་སྟེ། ཕྱོགས་གཅིག་ལ་ཤུགས་ཧ་ཅང་ཆེན་པོ་ཡོད་པ། ཕྱོགས་གཅིག་ལ་དེ་ཙམ་མེད་པ་ལྟ་བུ་མ་ཡིན་པ་ཞིག་དགོས་པའི་ཕྱིར་ན་ཡུལ་ལ་ཕྱོགས་མེད། ཅེས་ཚང་མ་ལ་བྱེད་དགོས་པའི་དོན་ཡིན།
ཞེས་གསུངས་ཡོད། དེ་ནི་ང་རང་ཚོས་བློ་སྦྱོང་ཉམས་ལེན་བྱེད་པའི་སྐབས་ཕྱོགས་གཅིག་ཙམ་ལ་མ་ཡིན་པར་ཐམས་ཅད་ལ་ཁྱབ་པ་ཞིག་གལ་ཆེ་བ་དང༌། དེ་ཡང་རང་གི་བློས་བཟོས་ཏེ་སྐབས་སྐབས་ལ་ཡོད་པ་ལྟ་བུ་དང༌། སྐབས་སྐབས་ལ་མེད་པ་ལྟ་བུ་ཞིག་མ་ཡིན་པར། གཏིང་ནས་འབྱོངས་པ་ཞིག་དགོས། དེ་ཡང་གནས་སྐབས་ལ་ཁག་པོ་ཡིན་ན་ཡང་དེ་ལ་བརྩོན་དགོས་ཀྱི་རེད༌། དེ་ནི་ཁ་ཡིས་བཤད་པ་ཙམ་མ་ཡིན་པར་དངོས་གནས་མོས་པ་གཏིང་ནས་ཡོད་པ་ཞིག་དང༌། ལག་ཏུ་བླངས་པ་ཙམ་མ་ཡིན་པར་སེམས་ཀྱི་གཏིང་ནས་གཅེས་ཐུབ་པ་ཞིག་དགོས་ཀྱི་ཡོད།
བཅུ་གཅིག་པ་མི་བཟད་དྲིན་ལོག་དང་བརྙས་ཐབས་བྱེད་པ་ལམ་དུ་འཁྱེར་བ་ནི༌།
ཞེས་བཀོལ་བ་ཟེར་བ་དེ་ནི་སྦྱང་དཀའ་བའི་དོན་ཡིན། བསམ་བློ་གཏང་དཀའ་བ། བློ་སྦྱོང་བྱེད་པའི་སྐབས་སུ་བློ་སྦྱོང་དཀའ་བ་ཞིག་ལ་སྒོམ་པ་སྟེ། ང་ཚོས་བསམ་པ་བཟང་པོ་དེ་སྤྱིར་སེམས་ཅན་ཐམས་ཅད་ལ་བྱེད་དགོས་ཀྱི་ཡོད། ཡིན་ན་ཡང་ད་ལྟ་སྒོམ་པའི་སྐབས་སུ་དམིགས་བསལ་གྱིས་ང་རང་ལ་སྡང་བར་བྱེད་པའི་དགྲ་བོ་དང༌། བགེགས་དང༌། དེ་བཞིན་དུ་ལོག་སྒྲུབ་ཅེས་ཕར་ལ་ཡག་པོ་བྱས་ན་ཚུར་ལ་གནོད་པ་སྐྱེལ་མཁན་རྩ་བ་ནས་མ་འོས་པ་ཞིག་རེད་སྙམ་པ་དེ་འདྲ་བའི་སྟེང་དུ་བློ་སྦྱོང་སྒོམ་པ་དང༌། ཡང་སྐབས་སྐབས་ལ་ང་རང་ལ་འགྲན་ཟླ་ཡོད་པ། ང་སྔོན་ལ་སླེབས་ཐུབ་བམ། ཁོ་སྔོན་ལ་སླེབས་ཐུབ་བམ་སྙམ་པའི་ཕྲག་དོག་ཡོད་པ། དེ་འདྲ་བའི་སྟེང་དུ་སྒོམ་པ་དང༌། ཡང་མཉམ་དུ་སྡོད་པས་འདྲིས་ཆེན་པོ་ཡོད་པ་ལ་བརྟེན་ནས། སྐབས་སྐབས་ལ་སེམས་མི་དགའ་བ་ལྟ་བུ་དང༌། སྐབས་སྐབས་ལ་སེམས་ཞེ་སྡང་སྐྱེབ་ལྟ་བུ་དང༌། སྐབས་སྐབས་ལ་ཕྲག་དོག་ལྟ་བུ་སྐྱེས་སྲིད་པ་ཡིན་པའི་ཕྱིར་ན་མཉམ་དུ་འགྲོགས་པ་རྣམས་དང༌། མི་ཁ་ཤས་ཀྱི་ས་གཅིག་གིས་གཅིག་ལ་ཞེ་སྡང་མེད་ན་ཡང་རང་བཞིན་གྱིས་གནོད་པ་སྐྱེལ་མཁན་ལྟ་བུ་ཡོད་སྲིད་པས། དེ་འདྲའི་སྟེང་དུ་བཟོད་པ་སྒོམ་རྒྱུ་དཀའ་ལས་ཁག་པོ་ཡོང་གི་ཡོད་མོད། ཡིན་ན་ཡང་དེ་དག་ལ་བཟོད་པ་སྒོམ་པ་དང༌། ཡང་ཁ་ཤས་ཕར་ལ་གང་ཡང་མ་བྱས་ཤིང༌། ཚུར་ལ་གང་ཡང་མ་བྱས་ཀྱང་སྔོན་གྱི་ལས་ཀྱི་དབང་གིས་ང་རང་ལ་རང་བཞིན་གྱིས་སེམས་མི་དགའ་བ་དེ་འདྲ་ཡོང་སྲིད་ཀྱི་ཡོད་རེད་ལ། དེ་རྣམས་ལ་སྙིང་རྗེ་དང་བཟོད་པ་རྩལ་དུ་བཏོན་ནས་སྒོམ་དགོས་སོ། །
བཅུ་གཉིས་པ་སྐྱིད་སྡུག་ལ་མི་བལྟོས་པར་རྒྱུན་དུ་བློ་སྦྱོང་གི་རྣལ་འབྱོར་ལ་འབད་དགོས་པ་ནི༌།
ཞེས་ང་རང་ཚོས་བློ་སྦྱོང་དང༌། བྱམས་པ་དང༌། སྙིང་རྗེ། བྱང་ཆུབ་ཀྱི་སེམས་སྒོམ་པའི་སྐབས་རྐྱེན་ལ་ལྟོས་པ་མ་ཡིན་པ་ཞིག་དགོས་ཏེ། རྐྱེན་ལ་ལྟོས་ཞེས་པ་ང་རང་སྐྱིད་པོ་ཡོད་པ་དང༌། དགའ་པོ་ཡོད་པའི་སྐབས་སུ་བསམ་པ་ཡང་ཧ་ཅང་བཟང་པོ་ཡོད་པ་ལྟ་བུ། ཆོས་ཀྱང་ཉམས་ལེན་བྱེད་ཐུབ་ཀྱི་ཡོད་པ་ལྟ་བུ་ཞིག་དང༌། སྐབས་སྐབས་ལ་འགལ་རྐྱེན་དང་འཕྲད། སྐྱིད་པོ་མེད་པ་འདྲ་བ་བྱུང༌། གནོད་པ་བྱེད་མཁན་ཞིག་ཀྱང་ཡོད། བྱ་བ་ལམ་ལ་མི་འགྲོ་བ་དང༌། སེམས་ལ་སྡུག་བསྔལ་ཡོད་པ་བྱུང་ན་དེའི་སྐབས་སུ་བློ་སྦྱོང་དང༌། བྱམས་སྙིང་རྗེ་ལ་སོགས་པ་སྒོམ་མི་ཐུབ་པ་ལྟ་བུ་ཡོང་གི་ཡོད། དེ་ནི་སྤྱིར་བཏང་གི་གནས་སྟངས་འདྲ་པོ་རེད།
སྐབས་དེ་ལྟ་བུར་ང་རང་ཚོས་ཇི་ལྟར་བྱེད་དགོས་ཟེར་ན། རྐྱེན་ལ་མ་ལྟོས་པར་སྐྱིད་པོ་ཡོད་པའི་སྐབས་ཡིན་ན་ཡང་ཉམས་ལེན་བྱེད་ཐུབ་པ༌། སྡུག་པོ་ཡོད་པའི་སྐབས་ཡིན་ན་ཡང་ཉམས་ལེན་བྱེད་ཐུབ་པ་ཞིག་དགོས། ལྷག་པར་མི་ཁ་ཤས་སྡུག་པོ་བྱུང་བའི་སྐབས་ལ་ཆོས་ཉམས་ལེན་བྱེད་ཐུབ་ན་ཡང༌། སྐྱིད་པོ་བྱུང་བའི་སྐབས་ལ་བརྗེད་འགྲོ་བ་ལྟ་བུ་ཡོང་གི་ཡོད་པས། དེ་ལྟ་བུའི་རྐྱེན་ལ་རག་མ་ལས་པ་སྐྱིད་སྡུག་གང་འདྲ་ཞིག་ཡིན་ན་ཡང་མཐར་ཐུག་གི་དམིགས་ཡུལ་དང་མཐར་ཐུག་གི་ཕན་པ་དེ་དམ་པའི་ཆོས་དང་བློ་སྦྱོང་གི་ཉམས་ལེན་ཡིན་པའི་ཕྱིར། དུས་རྒྱུན་ཏུ་སྒོམ་ཐུབ་པ་ཞིག་བྱེད་དགོས་སོ། །
བཅུ་གསུམ་པ་ཀུན་གྱི་གཙོ་བོ་བྱང་སེམས་བསྒོམ་པ་ལ་འབད་པ་ནི།
ཞེས་གསུངས་པ་རེད། ད་ལྟ་ང་རང་ཚོས་གཙོ་བོ་གང་ཞིག་བྱེད་དགོས་ཤེ་ན། ཉམས་ལེན་བྱེད་དགོས་ཀྱི་རེད། དེ་ལ་ཡང་ཉམས་ལེན་བྱེད་པའི་སྐབས་སུ་འདི་ལྟར་གསུངས་ཡོད། རང་དོན་ལས་གཞན་དོན་གཙོ་བོ་བྱེད་པ་དང༌། ཆོས་བཤད་པ་ལས་སྒྲུབ་པ་གཙོ་བོ་བྱེད་དགོས་པ་དང༌། སྒྲུབ་པ་གཞན་ལས་བྱང་ཆུབ་ཀྱི་སེམས་སྒོམ་པ་དེ་གཙོ་བོ་བྱེད་དགོས་པ་སྟེ། དེ་ལྟ་བུ་ལ་བསླབ་དགོས་པ་ཡིན་ནོ། །
བཅུ་བཞི་པ་གོ་ལོག་དྲུག་སྤང་བ་ནི།
ཞེས་ཉམས་ལེན་དེ་སྐབས་སྐབས་སུ་ཕྱིན་ཅི་ལོག་པ་ཞིག་ལ་འགྱུར་གྱི་རེད། ཕྱིན་ཅི་ལོག་པ་དེ་ལ་མ་འགྱུར་བ་ཞིག་བྱེད་དགོས་པ་ཡིན། དེ་ལ་ཡང་གོ་ལོག་པ་དྲུག་ཡོད་པ་ལས།
གོ་ལོགདྲུག་པོ་དེའི་དང་པོ་ནི་བཟོད་པ་གོ་ལོག་ཅེས༌། ང་རང་ཚོས་སྐབས་སྐབས་ལ་བཟོད་པ་སྒོམ་གྱི་ཡོད་ཀྱང་བཟོད་པ་སྒོམ་པའི་གནས་ལ་བཟོད་པ་སྒོམ་པ་མ་ཡིན་པར། བཟོད་པ་མི་སྒོམ་པའི་གནས་ལ་བཟོད་པ་སྒོམ་བཞག་པ་སྟེ། དེ་ཡང་ང་རང་ཚོ་གཙོ་བོ་གང་གི་ཆེད་དུ་བཟོད་པ་སྒོམ་དགོས་ཀྱི་ཡོད་ཅེ་ན། དམ་པའི་ཆོས་དང་ཆོས་ཉམས་ལེན་བྱེད་པའི་སྐབས་སུ་བཟོད་པ་སྒོམ་ཐུབ་པ་ཡིན་ན༌། བཟོད་པ་དེ་ཡག་པོ་རེད། འོན་ཀྱང་དེ་ལྟ་བུ་མ་ཡིན་པར་ཁ་ཤས་ཀྱི་ས་འཇིག་རྟེན་གྱི་བྱ་བ། ཚོང་བྱེད་པ་དང༌། དགྲ་འདུལ་བ་ལ་སོགས་པའི་ཆེད་དུ་བཟོད་པ་ཧ་ཅང་ཆེན་པོ་བསྒོམས་ནས་ལས་ཀ་ཤུགས་ཆེན་པོ་བྱེད་ཐུབ་པ་ཡོང་གི་ཡོད། དེ་བཟོད་པ་གོ་ལོག་པ་རེད། བཟོད་པ་དེ་ཡག་པོ་མ་རེད། སྤྱིར་བཟོད་པ་དེ་ལ་དམ་པའི་ཆོས་དང་མཐུན་པའི་བཟོད་པ་གཅིག་དང༌། དམ་པའི་ཆོས་དང་མི་མཐུན་པའི་བཟོད་པ་གཉིས་ཡོད་པའི་ནང་ནས། དེ་ལྟ་བུ་དམ་པའི་ཆོས་དང་མི་མཐུན་པའི་བཟོད་པ་ཡིན་པའི་ཕྱིར་ན་བཟོད་པ་གོ་ལོག་པ་སྤང་དགོས༌།
དེ་བཞིན་དུ་གོ་ལོག་པ་གཉིས་པ་ནི་འདུན་པ་སྟེ། སྤྱིར་ཆོས་ཡང་དག་སྒྲུབ་པ་ལ་དད་པ་དང་འདུན་པ་ཡོད་ན། དེ་རང་གཞན་གཉིས་ཀ་ལ་ཕན་པ་ཡིན། ཡིན་ན་ཡང་ཚོང་དང་དགྲ་འདུལ་གཉེན་སྐྱོང་ལ་སོགས་པ་ལ་འདུན་པ་ཤུགས་ཆེན་པོ་ཡོད་པ་དེ་འདུན་པ་གོ་ལོག་པ་རེད། དེའི་ཕྱིར་ན་འདུན་པ་གོ་ལོག་པ་དེ་སྤང་དགོས།
གོ་ལོག་གསུམ་པ་དེ་རོ་མྱོང་བ་གོ་ལོག་ཡིན། རོ་མྱོང་ཞེས་པ་ནི་ཆོས་ལ་དགའ་བ་དང་བཅས་ཏེ་ཉམས་སུ་ལེན་པ་ཞིག་སྟེ། ཆོས་ལ་ཐོས་པ་བྱས། བསམ་པ་བྱས། སྒོམ་པ་བྱས། ཉམས་ལེན་བྱས་ནས་དེའི་རོ་མྱོང་བ་ཡིན་ལ། དེ་ལྟར་མ་ཡིན་པར་འཇིག་རྟེན་གྱི་བྱ་བ་ཤ་སྟག་ཉམས་ལེན་བྱས་ནས་གནས་པ་དེ་རོ་མྱོང་གོ་ལོག་པ་ཡིན།
བཞི་པ་སྙིང་རྗེ་གོ་ལོག་པ་ཡིན། སྙིང་རྗེ་གོ་ལོག་པ་ནི་སྤྱིར་ཉོན་མོངས་པ་ཆེན་པོ་ཡོད་པ་དང༌། སྡིག་པ་མི་དགེ་བ་གསོག་མཁན་དེ་ཚོར་མ་འོངས་པ་ལ་སྡུག་བསྔལ་མང་པོ་དང༌། ཉེས་དམིགས་མང་པོ་ཡོང་རྒྱུ་རེད་བསམས་ནས། དེ་ལྟ་བུ་ལ་སྙིང་རྗེ་བྱེད་དགོས་རྒྱུ་ཡིན་པ་ལ། དེ་མ་ཡིན་པར་དམ་པའི་ཆོས་བསྒྲུབས་ནས་གནས་སྐབས་ལུས་ངག་ལ་དཀའ་བ་སྤྱད་པ་ལ་སྙིང་རྗེ་བསྒོམ་པ་ལྟ་བུ་ཞིག་ཡིན་ན། དེ་སྙིང་རྗེ་ཡིན་ན་ཡང་སྙིང་རྗེ་དེ་ཕྱིན་ཅི་ལོག་པ། སྙིང་རྗེ་གོ་ལོག་པ་རེད༌།
ལྔ་པ་གཉེར་སེམས་གོ་ལོག ཅེས་གསུངས་ཡོད། གཉེར་སེམས་ཤེ་ན་རོགས་རམ་ལྟ་བུ། མི་གཞན་དག་ལ་ང་རང་གིས་རོགས་རམ་བྱས་ནས། དམ་པའི་ཆོས་ལ་འཇུག་པའི་ཐབས་བྱས་ན། དམ་པའི་ཆོས་ཉམས་ལེན་བྱེད་ཐུབ་པ་ཞིག་དང༌། ཡང་དམ་པའི་ཆོས་ལ་བར་ཆད་ཡོད་པ་ལ་བར་ཆད་སེལ་བའི་ཐབས་བྱས་ན། དེ་དངོས་གནས་རོགས་རམ་ཡག་པོ་རེད། དེ་ལྟ་བུ་མ་ཡིན་པར་ཚེ་འདིའི་རྒྱུ་ནོར་ལོངས་སྤྱོད་ཡོད་པ་ཞིག་དང༌། གོ་ས་ཡོད་པ་དེ་འདྲའི་ཐབས་ལ་སྦྱོར་ན་དེ་ནི་རོགས་རམ་འདྲ་པོ་བྱེད་ཀྱི་ཡོད་མོད། ཡིན་ན་ཡང་དངོས་གནས་མི་དེ་ལ་མཐར་ཐུག་ཕན་བཏགས་པའི་རོགས་རམ་ཞིག་མ་རེད། དེ་ནི་གཉེར་སེམས་གོ་ལོག་པའམ་རོགས་རམ་གོ་ལོག་པ་ཞིག་རེད།
དྲུག་པ་རྗེས་སུ་ཡི་རང་བ་གོ་ལོག་རེད། སྤྱིར་བཏང་གི་རྗེས་སུ་ཡི་རང་བ་བསྒོམ་དགོས་ཀྱི་ཡོད་རེད། རྗེས་སུ་ཡི་རང་བ་སྒོམ་པ་ནི་བདེ་སྐྱིད་ཐོབ་པ་དང༌། དགེ་བ་ལ་བརྩོན་པ་སོགས་ལ་དགའ་བས་རྗེས་སུ་ཡི་རང་བ་བསྒོམ་དགོས་ཀྱི་ཡོད། ཡིན་ན་ཡང་དེ་མི་བྱ་བར་ང་རང་གི་དགྲ་བོ་ལྟ་བུ་དང༌། ང་རང་ལ་ཕྲག་དོག་ཡོད་པའི་སྟོབས་ཀྱི་ས་མི་གཅིག་ལ་སྡུག་བསྔལ་བྱུང་བ་དང༌། མི་གཅིག་གིས་སྡིག་པ་མི་དགེ་བ་བསགས་པ་སོགས་ལ་དེ་ཡག་པོ་བྱུང་འདུག་བསམས་ནས་རྗེས་སུ་ཡི་རང་བ་བསྒོམ་ན། རྗེས་སུ་ཡི་རང་བ་དེ་གོ་ལོག་པ་རེད། དེས་གོ་ལོག་རྣམ་པ་དྲུག་བསྟན་པ་ཡིན་ལ། དེ་དག་སྤང་དགོས་པ་ཡིན་ནོ༌། །
བཅོ་ལྔ་པ་རེས་འཇོག་མེད་པའི་ཉམས་ལེན་ལ་འབད་པ་ནི།
ཞེས་གསུངས་ཡོད༌། རེས་འཇོག་ཅེས་སྐབས་སྐབས་སུ་ཉམས་ལེན་བྱས། ལྷག་བསམ་བསྐྱེད༌། བྱམས་པ་བསྒོམ། སྙིང་རྗེ་བསྒོམ༌།བྱམས་པ་ཡང་ཡོད་པ། སྙིང་རྗེ་ཡང་ཡོད་པ་ལྟ་བུ་དང༌། ཡང་སྐབས་སྐབས་ལ་རེས་འཇོག་བྱས་ནས་བྱམས་པ་ཡང་མེད་པ། སྙིང་རྗེ་ཡང་མེད་པ། ཆོས་ལ་མོས་པ་ཡང་མེད་པ། ཉམས་ལེན་ཡང་མེད་པ། དེ་འདྲ་བྱས་ན་དངོས་གནས་ཆོས་ལ་ངེས་ཤེས་ཡག་པོ་ཞིག་མ་སྐྱེས་པའི་རྟགས་རེད། དེ་ལྟ་བུའི་བསམ་བློ་མང་པོ་མི་བྱ་བར། ཆོས་ལ་རེས་འཇོག་མེད་པར་ཉམས་ལེན་བྱེད་ཐུབ་པ་ཞིག་དགོས་སོ། །
བཅུ་དྲུག་པ་ཉམས་ལེན་ལ་ཚམ་ཚོམ་མེད་པར་འབད་པ་ནི།
རྩ་བ་ལས༌། དོལ་ཆོད་དུ་སྦྱང༌། ཞེས་གསུངས། དོལ་ཆོད་ཅེས་པ་ནི་ཤུགས་ཆེ་ཙམ་ཧམ་པ་ཆེ་ཙམ་ཞིག་བྱས་ནས་ཆོས་ལ་བརྩོན་ཐུབ་པ་ཞིག་བྱེད་དགོས་པ་ཡིན་ནོ། །
བཅུ་བདུན་པ་རྟོག་དཔྱོད་ཀྱི་ཉོན་མོངས་ལས་ཐར་བར་འབད་པ་ནི།
ཞེས་གསུངས་ཡོད། དེ་ཡང་རྟོག་དཔྱོད་གཉིས་བསྟེན་པའི་ཚུལ་ནི། སྐབས་སྐབས་སུ་ང་རང་ལ་ཉོན་མོངས་པ་དེ་ཙམ་མེད། བདག་གཅེས་འཛིན་ཡང་དེ་ཙམ་མེད་སྙམ་པ་ཞིག་ཡོད་ན་ཡང༌། དེའི་སྐབས་སུ་ང་རང་གིས་ཉོན་མོངས་པ་སྐྱེས་ཀྱི་འདུག་གམ་མི་འདུག ལྷག་པར་བདག་གཅེས་འཛིན་གྱི་རྣམ་རྟོག་སྐྱེས་ཀྱི་འདུག་གམ་མི་འདུག་ཡག་པོ་བརྟག །
གལ་ཏེ་རྐྱེན་དང་འཕྲད་དེ་ད་དུང་ཡང་ང་རང་ལ་ཉོན་མོངས་པ་འདུག། བདག་གཅེས་འཛིན་འདུག་བསམ་ན། ཡང་བསྐྱར་དུ་གཉེན་པོ་དྲག་ཏུ་བསྟེན་ནས་དང་པོར་བརྟག་དཔྱད་བྱས། བརྟག་དཔྱད་བྱས་པ་ལ་བརྟེན་ནས་སྤང་བྱ་ལས་ཐར་ཐུབ་པ་ཞིག་བྱེད་དགོས་སོ། །
བཙོབརྒྱད་པ་རང་བྱས་དྲིན་བདེན་གྱི་འབྲས་བུར་ངོམས་པ་སྤང་བ་ནི།
ཞེས་གསུངས་ཡོད། ཡུས་མ་བསྒོམ་ཞེས་པ་ནི། ང་རང་གིས་མི་གཅིག་ལ་ཕན་བཏགས་པའམ། གཞན་མང་པོ་ཞིག་ལ་ཕན་བཏགས་པ་ལྟ་བུ་ཞིག་ཡིན་ན། གཞན་ལ་ཕན་ཕར་བཏགས་པ་དེས་རང་ལ་ཚུར་ལན་བྱེད་ཀྱི་རེད་བསམ་པའི་རེ་བ་དང༌། དེ་བཞིན་རང་གིས་ཆོས་ཉམས་ལེན་བྱས་པ་ལྟ་བུའི་སྐབས་ང་རང་གིས་ཆོས་ཉམས་ལེན་བྱས་ན། མི་ཡིས་དད་པ་དང་རྩིས་མཐོང་ཡང་བྱེད་རྒྱུ་རེད་བསམ་པ་ལྟ་བུ་གཞན་ལ་ཡུས་སམ་འབྲས་བུ་ཆེན་པོ་གཅིག་ཡོང་རྒྱུའི་རེ་བ་ཞིག་སྐབས་སྐབས་ལ་ཡོང་སྲིད་ཀྱི་ཡོད་རེད། དེ་འདྲའི་རེ་བ་མེད་པ་ཞིག་དང༌། དངོས་གནས་ལྷག་བསམ་རྣམ་པར་དག་པའི་སྒོ་ནས་བྱེད་དགོས་པ་ཡིན། མི་ལ་རེ་བ་མ་ཆེ། ལྷ་ལ་གསོལ་བ་ཐོབ། ཅེས་བྱ་བ་དེའང་བྱང་རྭསྒྲེང་པའི་བཀའ་ཡིན་གསུངས་ཡོད།
བཅུ་དགུ་པ་རང་རྒྱུད་ཀྱི་ཀོ་ལོང་ཚ་པོ་སྤང་བ་ནི།
ཀོ་ལོང་སྡོམ་ཞེས་པ་ནི་རང་ལ་གནོད་པ་ཞིག་བྱུང་བའི་སྐབས། ལམ་སང་དེའི་སྟེང་དུ་ཞེ་སྡང་སྐྱེ་བ་ལྟ་བུ་ཞིག་རེད། ང་རང་ལ་གནོད་པ་ག་འདྲ་ཞིག་བྱུང་ན་ཡང་དེའི་སྐབས་སུ་ཕར་ཞེ་སྡང་མི་སྐྱེ་བ་ཞིག་དང༌། སེམས་ཀྱི་སྟེང་ནས་བཟོད་པ་སྒོམ་ཐུབ་པའི་སྒོ་ནས་ཀོ་ལོང་མ་སྡོམ་པ་ཞིག་དགོས་པ་ཡིན་པས་ཆོས་ཀྱི་ཉམས་ལེན་བདག་འཛིན་གྱི་གཉེན་པོར་འགྲོ་བ་ཞིག་དགོས་སོ། །
ཉི་ཤུ་པ་རང་རྒྱུད་དགའ་མི་དགའ་སོགས་འགྱུར་ལྡོག་གི་རྣམ་འགྱུར་སྤང་བ་ནི།
ཞེས་གསུངས། ཡུད་ཙམ་པ་ནི། སྐབས་སྐབས་ལ་ཅུང་ཟད་གཅིག་གིས་སེམས་པ་དགའ་འགྲོ་བ་ལྟ་བུ་དང༌། སྐབས་སྐབས་ལ་ཏོག་ཙམ་གྱིས་སེམས་པ་མི་དགའ་བ་ལྟ་བུ་སྟེ། དེ་ལ་ཡང་དགའ་བའི་སྐབས་སུ་དགའ་བའི་རྣམ་འགྱུར་འཕྲལ་དུ་བསྟན་པ་དང༌། མི་དགའ་བའི་སྐབས་སུ་མི་དགའ་བའི་རྣམ་འགྱུར་འཕྲལ་དུ་སྟོན་མཁན་ལྟ་བུ་མ་ཡིན་པར། བརྟན་པོ་ལྟ་བུ་ཞིག་བཟོ་དགོས་པའི་དོན་ཡིན། དེས་ན་གྲོགས་ཀྱི་སེམས་ལ་གཟན་པར་མི་བྱའོ། །
ཉེར་གཅིག་པ་གཏང་རག་དང་སྙན་གྲགས་སོགས་ལ་རློམ་སེམས་སྤང་བ་ནི།
སེམས་སྤང་བ་ནི། ཅེས་གསུངས། འོར་ཆེ་མ་འདོད་ཅེས་པ་དང༌། གོང་དུ་ཡུས་མ་སྒོམ་ཟེར་བ་དེ་གཉིས་ཕལ་ཆེར་འདྲ་བ་ཡིན་མོད༌། ཡུས་མ་བསྒོམ་ཟེར་བ་དེ། རང་གི་སྟེང་དུ་ཚུར་ལན་འདྲ་བ་ཡག་པོ་ཞིག་ཨེ་ཡོང་བསམ་པའི་རེ་བ་བྱེད་པ་ཡིན་ལ། འོར་ཆེ་ཟེར་བ་ནི་སྐད་ཆ་སྙན་པོ། དཔེར་ན་ཧ་ཅང་ཡག་པོ་འདུག་ཉམས་ལེན་ཡག་པོ་བྱེད་ཀྱི་འདུག་ལས་ཀ་ཡག་པོ་བྱེད་ཀྱི་འདུག་ཟེར་བ་ལྟ་བུའི་སྙན་གྲགས་ཤིག་ཐོབ་ཨེ་ཡོང་སྙམ་པའི་རེ་བ་དེ་ལ་འོར་ཆེ་འདོད་པ་ཞེས་བྱ་ལ། དེ་ལྟ་བུའི་འོར་ཆེ་མ་འདོད་གསུངས་པ་ཡིན། སྤྱིར་བཏང་གི་ཡུས་མ་བསྒོམ་དང༌། འོར་ཆེ་མ་འདོད་གཉིས་གཅིག་པ་ལྟ་བུ་ཞིག་རེད། འོན་ཀྱང་དོན་གྱི་སྟེང་ནས་ཡུས་མ་བསྒོམ་ཟེར་བ་དེ་དོན་ཡིན་པ་དང༌། འོར་ཆེ་མ་འདོད་ཟེར་བ་དེ་ཚིག་གི་སྟེང་ནས་བསྟན་པ་ཡིན་ནོ། །
བློ་སྦྱོང་དོན་བདུན་གྱི་ནང་ནས་བདུན་པ་བློ་སྦྱོང་གི་བསླབ་བྱ་ཉི་ཤུ་རྩ་གཅིག་བསྟན་ཟིན་པ་ཡིན་ལ། དེ་རྣམས་ནི་བློ་སྦྱོང་མི་ཉམས་ཤིང་གོང་འཕེལ་དུ་འགྱུར་བའི་ཐབས་ཡིན་ནོ། །
སྙིགས་མ་ལྔ་པོ་བདོ་བ་འདི། །
བྱང་ཆུབ་ལམ་དུ་བསྒྱུར་བ་ཡིན། །
མན་ངག་བདུད་རྩིའི་སྙིང་པོ་འདི། །
གསེར་གླིང་པ་ནས་བརྒྱུད་པ་ཡིན། །
སྔོན་སྦྱངས་ལས་ཀྱི་འཕྲོ་སད་པས། །
རང་གི་མོས་པ་མང་བའི་རྒྱུས། །
སྡུག་བསྔལ་གཏམ་ངན་ཁྱད་བསད་ནས། །
བདག་འཛིན་འདུལ་བའི་གདམས་ངག་ཞུས། །
ད་ནི་ཤི་ཡང་མི་འགྱོད་དོ། །
གཉིས་པ་དེའི་མཇུག་བསྡུ་བ་ལ་གཉིས། གདམས་པ་འདི་བསྟན་པའི་དགོསདང་བརྒྱུད་པའི་རིམ་པ། མཇུག་བསྡུ་བ་དངོས་སོ། །དང་པོགདམས་པ་འདི་བསྟན་པའི་དགོས་པ་དང་བརྒྱུད་པའི་རིམ་པ་ནི།
དེའི་རྗེས་ལ་བྱ་འཆད་ཀ་བ་ཡེ་ཤེས་རྡོ་རྗེ་ཁོང་གིས། བློ་སྦྱོང་དོན་བདུན་མ་དེ་གདམས་ངག་ཁྱད་པར་དུ་འཕགས་པ་ཡིན་པའི་ལོ་རྒྱུས་དང༌། དེ་བཞིན་དུ་ང་རང་ཚོ་བར་ཆད་དང་རྐྱེན་ངན་པ་བྱུང་བའི་སྐབས་སུ་དངོས་གནས་ཕན་གྱི་རེད་གསུངས་པའི་གདམས་ངག་བསྟན་པ་ནི། རྩ་བ་ལས།
སྙིགས་མ་ལྔ་པོ་བདོ་བ་འདི། །
བྱང་ཆུབ་ལམ་དུ་བསྒྱུར་བ་ཡིན། །
མན་ངག་བདུད་རྩིའི་སྙིང་པོ་འདི། །
གསེར་གླིང་པ་ནས་བརྒྱུད་པ་ཡིན། །
ཞེས་སྙིགས་མ་ལྔ་ནི། དུས་ཚོད་ཡག་པོ་མེད་པ། སེམས་ཅན་དེ་ཚོ་ཡག་པོ་མེད་པ། ཚེ་ཐུང་ཐུང་ཡིན་པ། ཉོན་མོངས་པ་མང་པོ་ཡོད་པ། ལྟ་བ་ཡང་ཡག་པོ་མེད་པ་དེ་འདྲའི་སྙིགས་མ་ལྔ་བདོ་བའི་སྐབས་སུ། མི་ཚང་མ་ལ་དཀའ་ངལ་དང༌། བར་ཆད་དང༌། རྐྱེན་ངན་པ་ཡོང་གི་ཡོད། འོན་ཀྱང་སྙིགས་མ་ལྔ་དེ་སྡུག་བསྔལ་གྱི་རྣམ་པར་མ་བཞག་པར། བློ་སྦྱོང་གི་དོན་བདུན་དེ་ཉམས་སུ་ལེན་ན། སེམས་ཅན་དང༌། ཚེ་དང༌། ཉོན་མོངས་པ་སོགས་རྐྱེན་ངན་པ་བྱུང་ན་ཡང་དེ་བྱང་ཆུབ་ཀྱི་ལམ་དུ་བསྒྱུར་ཐུབ་པ་ཡིན་ལ། དེ་བྱང་ཆུབ་ལམ་དུ་སྒྱུར་བྱེད་ཀྱི་གདམས་ངག་གམ་མན་ངག་བདུད་རྩི་ལྟ་བུ་དང༌། དེའི་སྙིང་པོ་ལྟ་བུ་བློ་སྦྱོང་དོན་བདུན་ཡོད་པ་འདི་གང་ནས་བརྒྱུད་པ་ཡིན་ཞེ་ན༌། ཇོ་བོ་གསེར་གླིང་པ་ནས་བརྒྱུད་པའི་ཚུལ་གོང་དུ་ཞུས་ཟིན་པ་ལྟར།
སྤྱིར་ཇོ་བོ་རྗེ་དཔལ་ལྡན་ཨ་ཏཱི་ཤ་དེ་སྐྱེས་བུ་ཁྱད་པར་ཅན་ཞིག་ཡིན་པ་དང༌། དེའི་རྒྱུ་མཚན་ཡང༌། ཁོང་གི་བླ་མ་ཁྱད་པར་ཅན་ཡིན་པ། ཇོ་བོ་རྗེ་དཔལ་ལྡན་ཨ་ཏཱི་ཤ་ཁྱད་པར་དུ་འཕགས་པ་ཡིན་པ་ལ་བརྟེན་ནས། གདམས་ངག་ཁྱད་པར་དུ་འཕགས་པ་ཡོད་པ་སྟེ། གདམས་ངག་དེ་ཡང་ཇོ་བོ་རྗེ་ཁོང་གིས་དཀའ་བ་མང་པོ་སྤྱད་དེ་གསེར་གླིང་པ་ནས་ཞུས་པ་ཡིན་ཞིང༌། དེ་ལྟར་གསེར་གླིང་པ་ནས་བརྒྱུད་པ་ཡིན་པའི་ཕྱིར་ན། གདམས་ངག་དེ་ཁྱད་པར་དུ་འཕགས་པ་ཡིན་པར་བསྟན་པ་གཅིག་དང༌།
ལྷག་པར་བློ་སྦྱོང་གི་གདམས་ངག་འདིས་ང་རང་ཚོ་ལ་རྐྱེན་ངན་པ་དང་བར་ཆད་ག་རེ་བྱུང་ན་ཡང་། རྐྱེན་ངན་པ་དེ་རྐྱེན་ངན་པའི་དབང་དུ་མ་སོང་བ་ཞིག་དང༌། བར་ཆད་དེ་བར་ཆད་ཀྱི་དབང་དུ་མ་སོང་བར། བར་ཆད་དེ་ལ་བརྟེན་ནས་སངས་རྒྱས་ཀྱི་གོ་འཕང་བསྒྲུབ་ཐུབ་པ་དང༌། རྐྱེན་ངན་པ་དེ་བྱང་ཆུབ་ཀྱི་ལམ་དུ་བསྒྱུར་ཐུབ་པ་ཞིག་ཡོང་གི་རེད། ཅེས་གསུངས་ནས་ཆོས་ཀྱི་ཆེ་བའམ་ཆོས་ཀྱི་ཡོན་ཏན་བརྗོད་པ་རེད།
གཉིས་པ་མཇུག་བསྡུ་བ་དངོས་ནི།
ཡང་རྩ་བ་ལས།
སྔོན་སྦྱངས་ལས་ཀྱི་འཕྲོ་སད་པས། །
རང་གི་མོས་པ་མང་བའི་རྒྱུས། །
སྡུག་བསྔལ་གཏམ་ངན་ཁྱད་བསད་ནས། །
བདག་འཛིན་འདུལ་བའི་གདམས་ངག་ཞུས། །
ད་ནི་ཤི་ཡང་མི་འགྱོད་དོ། །
ཞེས་ཁོང་གིས་ཉམས་མྱོང་གི་སྟེང་ནས་བློ་སྦྱོང་དེ་གདམས་ངག་ཁྱད་པར་དུ་འཕགས་པ་ཡིན་པ་བསྟན་པ་ནི། སྤྱིར་བྱ་འཆད་ཁ་བ་ཡེ་ཤེས་རྡོ་རྗེ་ཁོང་གིས་བློ་སྦྱོང་གི་གདམས་ངག་དེ་གསན་རྒྱུ་བྱུང༌། བློ་སྦྱོང་གི་གདམས་ངག་གསན་རྒྱུ་བྱུང་བ་དེ་ཡང༌། གློ་བུར་དུ་བྱུང་བ་ཙམ་ཞིག་མ་ཡིན་པར། ཤིན་ཏུ་བསྐལ་པ་བཟང་པོ། སྐྱེ་བ་སྔ་མ་ལ་ལས་བཟང་པོ་བསགས་པའི་སྟོབས་ཡིན་པས་དང་པོ་བློ་སྦྱོང་ལ་མོས་པ། བློ་སྦྱོང་དང་མཇལ་བ། བློ་སྦྱོང་གི་དོན་ཉམས་སུ་ལེན་ཐུབ་པ་བྱུང་བ་རེད། དེ་ལྟར་སྐྱེ་བ་སྔ་མའི་ལས་དང༌། མ་ཟད་ཚེ་འདི་ལ་ཡང་མོས་པ་མང་བ་སྟེ་ཆོས་སྤྱི་དང༌། དམིགས་གསལ་བློ་སྦྱོང་གི་གདམས་ངག་ལ་མོས་པ་ཡག་པོ་ཡོད་པ་ལ་བརྟེན་ནས་གདམས་ངག་ཞུས་པ་དང༌། གདམས་ངག་དེ་ཞུ་བའི་སྐབས་སུ་ཡང་ཁོང་ལ་བར་ཆད་དང༌། རྐྱེན་ངན་པ་མང་པོ་བྱུང་ན་ཡང་དེ་ཐམས་ཅད་ཁྱད་དུ་བསད་ནས། བདག་འཛིན་འདུལ་བའི་གདམས་ངག་ཁྱད་པར་ཅན་ཏེ་ང་རང་ཚོའི་ཉོན་མོངས་པ་ཐམས་ཅད་ཀྱི་རྩ་བ་དང༌། སྡུག་བསྔལ་ཐམས་ཅད་ཀྱི་རྩ་བ། བདག་ཏུ་འཛིན་པ་དེ་འདུལ་བར་བྱེད་པའི་གདམས་ངག་ཡིན་པའི་ཕྱིར་ན། གདམས་ངག་དེ་ལྟ་བུ་ཐོབ་པ་ནི། ཤིན་ཏུ་བསྐལ་པ་བཟང་པོ་སྟེ། གདམས་ངག་དེ་ལྟ་བུ་ཐོབ་ཅིང་ཉམས་སུ་བླང་བའི་བསྐལ་པ་དང་ལྡན་པ་བྱུང་ནས། ད་ནི་བདག་ཤི་ན་ཡང་འགྱོད་པ་མེད་དོ། །ཞེས་ཆོས་སྒོར་ཞུགས་པའི་དོན་འབྲས་མཐར་ཐུག་པ་གྲུབ་ཅིང་གདེངས་ཐོབ་པས་ཐུགས་ལ་དགའ་བ་སྒོམ་པ་དང༌། དེ་ལྟ་བུའི་ཡོན་ཏན་དང་ལྡན་པའི་ཕྱིར་གཞན་ལ་ཡང་བསྐུལ་མ་གནང་བ་ཡིན་ནོ། །
ད་རེས་ཁྱེད་རྣམ་པ་ལ་ང་རང་གིས་བློ་སྦྱོང་དོན་བདུན་མ་ཞུ་རྒྱུ་བྱུང་བ་ལ་ཧ་ཅང་དགའ་པོ་བྱུང༌། གང་ཡིན་ཟེར་ན༌། དམ་པའི་ཆོས་ཁྱད་པར་དུ་འཕགས་པ་ཞིག་ཡིན་པའི་ཕྱིར། ང་རང་གིས་བློ་སྦྱོང་དོན་བདུན་མ་བཤད། བཤད་པ་དེ་ཁྱེད་རྣམ་པས་ཉམས་སུ་ལེན། ཉམས་སུ་བླངས་ནས་དངོས་གནས་ཕན་གྱི་རེད་བསམ་པའི་ཡིད་ཆེས་ཡོད། དེས་ན་ང་རང་གིས་ལས་ཀ་དེ་དོན་ཡོད་པ་ཞིག་རེད་བསམ་པ་དེ་འདྲ་སྐྱེས་ཀྱི་ཡོད་རེད། ཐུགས་རྗེ་ཆེ་ཞུ་གི་ཡིན།
དེ་ཡང་སྤྱིར་བཏང་གི་དབང་དུ་བྱས་ན། ད་ལྟ་ཁྱེད་རང་རྣམ་པ་འདིར་ཕེབས།ཆོས་སྒོ་ལ་ཞུགས། ཆོས་ཀྱི་ཉམས་ལེན་བྱས་པ་དེ་ཧ་ཅང་བསྐལ་པ་བཟང་པོ་དང༌། ངོ་མཚར་ཆེན་པོ་ཞིག་རེད། དཔེར་ན་ང་རང་ལྟ་བུ་ཞིག་ཡིན་ན། དང་པོ་ནས་ཆོས་དར་བའི་ལུང་པར་སྐྱེས༌། ཕ་ཡིས་ཆོས་བྱེད་ཀྱི་ཡོད་རེད། མ་ཡིས་ཀྱང་ཆོས་བྱེད་ཀྱི་ཡོད༌། ཡུལ་མི་རྣམས་ཀྱི་ས་ཆོས་བྱེད་ཀྱི་ཡོད་རེད། ང་རང་དེའི་ཞོར་ལ་ཡར་ཆོས་སྒོ་ལ་ཞུགས་ཕྱིན་པ་རེད། དེ་ལ་ངོ་མཚར་ཆེ་བ་གང་ཡང་ཡོད་མ་རེད། ཁྱེད་རྣམ་པ་ལྟ་བུ་ཞིག་ཡིན་ན། ཕ་ཡིས་ཆོས་བྱེད་ཀྱི་ཡོད་མ་རེད། མ་ཡིས་ཀྱང་ཆོས་བྱེད་ཀྱི་ཡོད་མ་རེད། ལུང་པ་ལ་ཆོས་དར་གྱི་ཡོད་མ་རེད། རང་གིས་རང་བཞིན་གྱིས་ཆོས་ལ་དགའ་བ་དང༌། ཆོས་ལ་མོས་པ་ཡོད་པ། དེ་བཞིན་རང་གི་ཤེས་རབ་ཀྱི་ས་ལེགས་པར་བརྟགས་ནས་ཆོས་སྒོ་ལ་ཞུགས་ཐུབ་པ་བྱུང་བ་ཡིན་པའི་ཕྱིར་ན་ཤིན་ཏུ་སྐལ་པ་བཟང་པོ་རེད།
དེ་ཡང་བློ་སྦྱོང་འདིའི་ནང་དུ་གསུངས་པ་ནང་བཞིན་གྱི་སྔོན་སྦྱང་ལས་ཀྱི་འཕྲོ་སད་ནས། སྐྱེ་བ་སྔ་མར་ཆོས་ལ་ལས་འཕྲོ་ཡོད་པའི་སྟོབས་ཀྱིས་ཆོས་སྒོ་ལ་ཞུགས་ཐུབ་པ་ཞིག་རེད། ང་རང་འདྲ་པོ་ཞིག་ཡིན་ན་གང་ཡང་བརྟག་དཔྱད་བྱས་ཡོད་མ་རེད། རང་བཞིན་གྱིས་ཆོས་ཀྱི་སྒོ་ལ་ཕར་ཞུགས་སོང་བ་རེད། ཁྱེད་རང་རྣམ་པ་ལྟ་བུ་ཞིག་ཡིན་ན། ང་རང་ཆོས་ཤིག་ཡིན་གཅིག་མིན་གཅིག་བྱེད་དགོས་ཀྱི་འདུག་སྙམ་པའི་བློ་སྐྱེ་བས། རང་ཡང་ཤེས་རབ་ཆེན་པོ་ཡོད་པའི་རྟགས་དང༌། སྐྱེ་བ་སྔ་མ་ལ་ལས་འཕྲོ་བཟང་པོ་ཡོད་པའི་རྟགས་རེད། ཧ་ཅང་ངོ་མཚར་ཆེན་པོ་རེད། ངོ་མཚར་ཆེན་པོ་ཡིན་དུས་ངོ་མཚར་ཆེན་པོ་དེའི་རྗེས་སུ་འབྲངས་ནས་ཆོས་ཉམས་ལེན་ཡག་པོ་ཞིག་བྱེད་ཐུབ་ན། མ་འོངས་པ་ལ་འབྲས་བུ་རྒྱ་ཆེན་པོ་ཡོང་བའི་འགོ་ཚུགས་པ་ཡིན་པས་ཉམས་ལེན་ལ་བརྩོན་འགྲུས་ཡག་པོ་གནང་དགོས་ཀྱི་རེད་བསམ་པ་འདུགཉམས་ལེན་གནང་བའི་སྐབས་སུ་ཡང་སྤྱིར་བཏང་གི་དབང་དུ་བྱས་ན། བསྟན་བཅོས་དང༌། ཁྲིད་ཡིག་དག་གི་ནང་ན། མི་སྲིད་པའི་བརྩོན་འགྲུས་ལྟ་བུ་མ་བྱས་ན་འགྲིག་གི་མ་རེད་ཅེས་གསུངས་ཡོད་རེད། འོན་ཀྱང་དེ་ནི་ཆོས་ལ་བསྐུལ་མ་གནང་བའི་ཆེད་དུ་རེད། དེའི་ཕྱིར་མོས་པ་ཆེན་པོ་དང༌། དད་པ་ཆེན་པོ། བརྩོན་འགྲུས་ཆེན་པོ་གནང་ཐུབ་ན་ཁྱད་པར་དུ་འཕགས་པ་ཨང་དང་པོ་རེད། ཡིན་གཅིག་མིན་གཅིག་དེ་ལྟ་བུའི་བརྩོན་འགྲུས་ཤིག་གནང་དགོས་ཀྱི་རེད།
ཡང་གལ་ཏེ་དེ་ལྟ་བུའི་བརྩོན་འགྲུས་བྱེད་པའི་གོ་སྐབས་མ་ཐོབ་པ། འགལ་རྐྱེན་ཡོད་པ་དང་བར་ཆད་ཡོད་པ་དེ་འདྲ་བྱུང་ན་ཡང༌། ང་ཧ་ཅང་བསྐལ་པ་དམན་པ་རེད་བསམ་པ་དང༌། སྡུག་པོ་རེད་བསམ་ནས་སེམས་ཕམ་དགོས་པ་ལྟ་བུ་དང༌། སེམས་པ་སྐྱོ་དགོས་པ་ལྟ་བུ་གང་ཡང་ཡོད་མ་རེད། དམ་པའི་ཆོས་ཀྱི་སྒོ་ལ་ཞུགས་པ། ཆོས་ཞུ་བ། ཆོས་ཉམས་སུ་ལེན་པ། དེ་དག་སྐལ་པ་བཟང་པོ་རེད་ལ༌། གང་ཐུབ་ཅི་ཐུབ་ཀྱི་བརྩོན་འགྲུས་ཐུབ་པ་དེ་ཡང་བསྐལ་པ་བཟང་པོ་རེད།
དཔེར་ན་བརྒྱ་ཆ་བརྒྱ་ཐམ་པ་ཙམ་ཞིག་ཆོས་ཉམས་ལེན་བྱེད་ཐུབ་ན། ཤིན་ཏུ་སྐལ་པ་བཟང་པོ་ཡིན་དང་ཡིན༌། འོན་ཀྱང་བརྒྱ་ཆ་ལྔ་བཅུ་ཙམ། བརྒྱ་ཆ་བཅུ་ཙམ༌། བརྒྱ་ཆ་ལྔ་ཙམ། ཐ་ན་བརྒྱ་ཆ་གཅིག་ཙམ་ཉམས་ལེན་གནང་ན་ཡང་ཧ་ཅང་སྐལ་པ་བཟང་པོ་རེད་མ་གཏོགས། དེས་གནོད་པ་འདྲ་བ་ནི་རྩ་བ་ནས་ཡོང་གི་ཡོད་མ་རེད། དཔེར་ན་མི་ལ་ལ་རྩ་བ་ནས་ཆོས་སྒོར་ཞུགས་མ་ཐུབ་པ༌། ཆོས་ཀྱི་སྒྲ་རྣ་བས་ཀྱང་གོ་མ་མྱོང་བར་རང་ཤུགས་ཀྱི་ས་མི་ཚེ་རྫོགས་འགྲོ་བ་ཡང་ཡོད་རེད། དེ་ཚོ་ལྟ་བུ་མ་ཡིན་པར་ང་རང་ཚོས་ཆོས་ཐོས་ཙམ། ཆོས་ལ་ཞུགས་ཙམ་ཡང་སྐལ་པ་ཧ་ཅང་བཟང་པོ་རེད། དེ་ལ་སེམས་དགའ་བ་དང་སྤྲོ་བ་སྐྱེ་བ་མ་གཏོགས་སེམས་པ་སྐྱོ་བ་དང༌། སེམས་ལ་སྡུག་བསྔལ་བྱེད་དགོས་པ་ནི་གང་ཡང་ཡོད་པ་མ་ཡིན་ནོ། །
ཨོ་སྭ་སྟི་སིདྡྷི་རསྟུ། །དེང་འདིར་གསུང་རབ་རིན་ཆེན་འཕྲུལ་པར་དུ། །བཞེངས་དགེས་ལེགས་བྱས་འདིས་མཚོན་དུས་གསུམ་དུ། །བགྱིས་པའི་དགེ་ཚོགས་དྲི་མ་མེད་པ་རྣམས། །གཅིག་ཏུ་བསྡོམས་ཏེ་མཐུན་རྐྱེན་སྒྲུབ་རྣམས་དང༌། །བསྟན་པའི་སྦྱིན་བདག་ཚེ་རིང་འབྱོར་ལྡན་ཞིང༌། །མ་གྱུར་ནམ་མཁའི་མཐའ་མཉམ་འགྲོ་བ་ཀུན། །སྒྲིབ་གཉིས་བྱང་ཞིང་ཚོགས་གཉིས་མྱུར་རྫོགས་ཏེ། །བླ་མེད་རྣམ་གྲོལ་ཐོབ་པའི་རྒྱུ་རུ་བསྔོ། །བསྟན་འཛིན་དམ་པ་གང་ན་སུ་བཞུགས་རྣམས། །སྐུ་ཚེའི་རྐྱེན་གེགས་ཐ་དག་རབ་ཞི་ནས། །བསྟན་འགྲོའི་དོན་ཆེན་བླ་མེད་མཛད་བཞིན་དུ། །དམ་ཆོས་བདུད་རྩིའི་སྦྲང་ཆར་འབེབས་གྱུར་ཅིག །ཡངས་པའི་རྒྱལ་ཁམས་ཀུན་ཏུ་ལོ་ལེགས་ཤིང༌། །ནད་མུག་འཁྲུགས་རྩོད་ཐམས་ཅད་ཞི་བ་དང༌། །མི་མཐུན་རྒུད་པའི་མིང་ཡང་མི་གྲགས་པར། །རྫོགས་ལྡན་དང་པོའི་ལང་ཚོ་འཆར་བར་ཤོག། དེའི་མཐུས་ཁ་བ་རི་པའི་སྐྱེ་རྒུའི་ཡིད། རྣམ་དཀར་དགེ་བའི་ལས་ལ་ཕྱོགས་པ་དང༌། །མཐུན་རྐྱེན་ལེགས་ཚོགས་གོང་ནས་གོང་འཕེལ་ཏེ། །དམ་ཆོས་འཛིན་པའི་སྣོད་དུ་རུང་བར་ཤོག །འཇིག་རྟེན་དབང་ཕྱུག་ཕྱག་ན་པདྨོ་ཡི། །ཞབས་པད་བྷོ་ཊའི་ལྗོངས་འདིར་མྱུར་བཀོད་དེ། །ཞི་བསིལ་ཆོས་ཀྱི་བདུད་རྩིའི་ཟིལ་མངར་རོར། །ལོངས་སུ་སྤྱོད་པའི་སྐལ་བཟང་མྱུར་འཆར་ཤོག །ཁྱད་པར་བསྟན་པའི་སྙིང་པོ་སྒྲུབ་བརྒྱུད་ཀྱི་། །རིང་ལུགས་དྲི་མེད་ས་ཆེན་ཡོངས་ཁྱབ་སྟེ། །བསྟན་པ་འཛིན་པའི་སྐྱེས་སུ་དམ་པ་རྣམས། །སྐུ་ཚེ་མི་འགྱུར་ཚེ་ལྷའི་ངོ་བོར་བརྟན། །ཕྲིན་ལས་མི་ཟད་ཉི་ཟླའི་འོད་དང་སྡེབ། །འདུས་ཚོགས་དགེ་འདུན་བགྲང་ཡས་རྒྱུ་སྐར་ལ། །ཟབ་རྒྱས་ཆོས་ཀྱི་གྲུ་ཆར་འབེབས་པར་ཤོག །ལྷ་རྣམས་མཁའ་ལ་ཤིས་པའི་གླུ་དབྱངས་ལེན༌། །འགྲོ་རྣམས་བདེ་ཞིང་སྐྱིད་པའི་ཡུན་དུ་འཚོ། །ཀླུ་རྣམས་དགའ་བས་ནོར་འཛིན་དབྱིག་གིས་བཀང༌། །མཐར་ཐུག་སངས་རྒྱས་ཡེ་ཤེས་ཐོབ་པར་ཤོག། །།
ཅེས་དཔལ་༧རྒྱལ་དབང་ཀརྨ་པ་ཨོ་རྒྱན་ཕྲིན་ལས་རྡོ་རྗེ་མཆོག་དགུང་གྲངས་བཅུ་གསུམ་སྟེང༌། འོག་མིན་མཚུར་ཕུའི་གདན་སར་ལྗགས་རྩོམ་གནང་བའི་རྟེན་གསུམ་གསར་བཞེངས་ཀྱི་དགེ་བསྔོའི་སྨོན་ཚིག་བྱིན་རླབས་ཅན་འདི་ཉིད། པར་བྱང་སྨོན་ཚིག་ཏུ་བཀོད་པའོ།། །།
